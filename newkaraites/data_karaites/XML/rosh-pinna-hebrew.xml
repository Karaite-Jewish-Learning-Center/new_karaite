<document>
<h1>I</h1>

<p><margin side="right">¶1.01</margin>תרגום המכתב אשר שלח העורך דין הנכבד עבבאס בן יפת ז״ל מסעודה בל׳ ערבית אל כבוד החכם המחבר</p>

<p>על נחיצות הדפסת המאמר «ספרי רבנו ענן הנשיא יר״א» וזה אחר קראו את המאמר בעודנו בכתב יד:</p>

<p><margin side="right">¶1.02</margin>פה אלקאהרה יע״א ביום 21 לח׳ אוכטובר בש׳ 1945 למה״נ.</p>

<p><margin side="right">¶1.03</margin>יקירי הנכבד החכם הראשי טוביה לוי בבוויץ׳.</p>

<p><margin side="right">¶1.04</margin>ואחדש״ו קראתי בשום לב את המאמר אשר חבר כבודך על ענן הנשיא יר״א, ואשר הגשתו מנחה לי, ונפלאתי על רחב ידיעותיך בתולדות הקראים ועל דקות חפושך, ואשמח מאד לראות איך כבודך מחפש תמיד בלי לאות ויגע, אחר כל קטע וקטע מן חבורי חכמינו הקדמונים יקירי הערך, אשר אבדו מן המציאות, ורק קצת עלים נשארו מהם לפלטה מפוזרים פה ושם בזויות שונות, ואקוה שהשתדלותך במקצוע הזה ישא פרי.</p>

<p><margin side="right">¶1.05</margin>כבודך זוכר בסוף המאמר שהקראים מתנהגים לקרוא בכל שבת ושבת אחר תפלת הבקר זכר מיוחד לרבנו ענן הנשיא יר״א ולשלשת החכמים מאנשי סיעתו, והם רבנו אפרים ורבנו אלישע ורבנו חנֻכה.</p>

<p><margin side="right">¶1.06</margin>אם תנתן לי רשות, אבקשך להודיעני תולדות שלשת החכמים האלה וחבוריהם ודעותיהם, למען תהיה לי קצת ידיעה במה שנעשה. ויהיה אדוני בטוח, שבקשתי הזאת היא איננה הראשונה ובודאי לא תהיה האחרונה, ואוסיף להטריח את כבודו עוד הרבה והרבה פעמים, יען אני צמא תמיד לדעת תולדות אבותינו אנשי סגלה.</p>

<p><margin side="right">¶1.07</margin>וכפי דעתי חובה עלינו להדפיס את המאמרים יקירי ערך האלה, למען יקראו אותם כל אנשי העדה וחובה עלינו ג״כ לחבר מהם ספר למוד מתֻקן וללמד על פיו בבית הספר של הקראים, וזאת תעזר הרבה להתפתחות עדתנו ולהקיצה מהתרדמה אשר נפלה עליה ואשר ארכה זמן רב.</p>

<p><margin side="right">¶1.08</margin>ובסוף אגיש לכבודך את תודתי מעמק לבי על התשורה היקרה הזאת, ותקבל ממוקירך את תעצומות כבודו.</p>

<p><margin side="right">¶1.09</margin>עבבאס מסעודה העורך דין.</p>

<h1><margin side="right">¶1.10</margin>ספרי חכמי הקראים (נדפסים וכתבי יד) הנמצאים בבית עקד הספרים לעדתנו עדת הקראים במצרים</h1> 

<p><margin side="right">¶1.11</margin>מאז בואי מצרימה (21 יונייו [יוני] בש׳ 1934 למה״נ) כמעט עבודתי הראשונה במקצוע ספרות הקראים היתה לרשום בפנקסים את כל העשר הרוחני הנמצא לעדתנו פה — כספרי התורות הקדמונים, וחבורי חכמינו חכמי בני מקרא, וחבורי חכמי אחינו הרבנים. והם היו משלכים בלי כל סדר זעיר פה וזעיר שם בזויות שונות בבית הדין.</p>

<p><margin side="right">¶1.12</margin>והנה בראש ובתחלה ראיתי לעשות שלושה פנקסים. האחד רשמתי בו את כל ספרי התורות הקדמונים והחדשים בכתב יד, ובפנקס השני רשמתי את כל חבורי חכמינו חכמי בני מקרא, ובפנקס השלישי את כל חבורי חכמי אחינו הרבנים. כל אלה אני רשמתי, כמובן בל׳ הקדש, אשר היא לשון תורתנו הק׳, ואשר על פי העקר הששי מעשרה עקרי אמונתנו כל איש קראי חיב לדעת אותה.</p>

<p><margin side="right">¶1.13</margin>לדאבון לבנו, ולמרות עקר אחד מעקרי אמונתנו, עד היום מעטים מאד בינינו משכילי העדה, המבינים את הלשון הזאת על בריה, אף כי כמעט כל אנשי העדה יודעים לקרוא בה ולהתפלל, אך כל זאת כצפצוף העופות.</p>

<p><margin side="right">¶1.14</margin>אבל זאת תְּנַחֲמֶנּוּ שבכל חסרון ידיעתם בל׳ הקדש, אנשי העדה מפיקים חשק גדול, לדעת כמות ואיכות העשר הרוחני הנמצא בידינו, וביחוד ביחס אל חבורי חכמינו ז״ל ומשתוקקים לדעת: מי המה החכמים האלה? זמן ומקום מגוריהם? תכן חבוריהם ותועלתם וכדומה?</p>

<p><margin side="right">¶1.15</margin>והנה בראש החושקים הנ״ל הוא אהובי עבבאס בן יפת ז״ל מסעודה העורך דין הנכבד, והוא חבר מצוין בהנהלתנו הלאמית, והוא בעל המחברת «ההקדשים האיסלמיים במצרים» (בל׳ צרפתית ‪<i>Contribution à l'étude du Wakf en droit égyptien</i>, par Me. A. Y. Massouda, Paris 1925‬ ובל׳ ערבית صاحب الرسالة «الأوقاف الإسلامية في مصر») אשר כבודו יקר בעיני וחרצתי בנפשי למלא רצונו כמאמר חז״ל «בטל רצונך מפני רצון אחרים, כדי שיבטלו רצונם מפני רצונך». ומעת אל עת, בעת שירשה לי פנאי, אכתב מאמר קצר על כל חכם וחכם מחכמינו, אשר ספרו, או ספריו, נמצאים בבית אוצר הספרים של בית הדין, ואוציאם לאור להפיק רצון מאנשי עדתנו ולתועלת הכלל.</p>

<p><margin side="right">¶1.16</margin>פה להגיד, שאני בבואי לרשום את חבורי חכמינו בפנקס מיוחד, לא הסתפקתי רק ברשימה פשוטה—את שם החבור ומחברו וזמנו,— כי אם הבאתי לתועלת הקוראים גם כן קצת ידיעות והערות, לבל יהיו הספרים בהבטה ראשונה כספר החתום לפני הקוראים, וכעת, שמתי עליהן עוד נוספות יותר ברחבה גם על מחבריהם, כפי אשר השיגה יד ידיעותי.</p>

<p><margin side="right">¶1.17</margin>בראש ובתחלה נדבר על חבורי רבנו ענן הנשיא איש האלהים ראש הגולה, המיסד את דתנו, דת הקראות.</p>

<h1><margin side="right">¶1.18</margin>רבנו ענן הנשיא ירחמהו האל</h1>

<p>(המאמר הזה מוגש מנחה ליקירי עבבאס בן יפת ז״ל מסעודה העורך דין הנכבד נ״י)</p>

<p><margin side="right">¶1.19</margin>רבנו ענן הנשיא (715-811 למה״נ) היה חי במזרח, אולי בארץ פרס, ובא משם לבבל לעיר בגדד. בימים ההם היו בבבל שתי ישיבות, האחת בעיר סורא, והשנית בעיר פומפדיטא [פומבדיתא]. החק היה בבבל, ר״ל בממלכת עראק, שראשי שתי הישיבות האלה יסמכו את ידיהם על ראש הגולה החדש, אשר היו קוראים אותו «ריש גלותא», והכליף היה מאשר ומקיֵּם את הסמיכה הזאת. כפי המנהג ראש הגולה היה תמיד ממשפחת דוד המלך ע״ה מלך יהודה, ומִשֹרת ראש הגולה, היתה נוסעת מאב לבן. והנה כאשר מת שלמה הנשיא ראש הגולה ולא הניח אחריו בן, וענן הנשיא היה בן אחיו דָוִד המנוח ולו היה משפט לרשת כסא ראש הגולה הפנוי, אבל ראשי שתי הישיבות הנ״ל הסתרבו לענין הזה, ולא סמכו את ידיהם על ענן בדעתם, שהוא מתנגד לתורה שבעל פה, וסמכו את ידיהם על ראש אחיו חנניה (או יאשיהו כפי דעת החכם אברהם הרכבי) הצעיר ממנו בשנים ובחכמה. אכן הנגררים אחרי ענן הנשיא יר״א והמסכימים עמו בדעתו, שמוהו לראש הגולה עליהם.</p>

<p><margin side="right">¶1.20</margin>והנה אין פה מקום אתי לדבר בפרוטרוט על סכסוכי הענינים בדבר משרת ראש הגולה, ואיך רבנו ענן הנשיא יר״א בהשתדלות מתנגדיו השלך אל בית האסירים, ופסקו דין עליו — לתלותו על העץ ביום הששי לשבוע, ואיך עשה שם חוזה ונהיה לרעו ועמיתו של האדם הגדול בענקים בעולם האיסלם, והוא הכהן הגדול אבו נעמאן אבן סאביט אבו חניפא, ואשר גם הוא איש נקי כפים ובר לבב היה אסור בזדון אויביו בבית האסירים הזה בזמן הזה בעצמו, ואיך האדם הגדול הזה נתן לרבנו ענן הנשיא יר״א עצה מחֻכמה ככתוב: <green>וְנָדִ֖יב נְדִיב֣וֹת יָעָ֑ץ וְה֖וּא עַל־נְדִיב֥וֹת יָקֽוּם</green> (ישעיה ל״ב 8) ואיך בכח העצה הזאת קם רבנו ענן הנשיא יר״א לפני המושל הכאליף אבו ג׳עפר אלמנסור, ואיך הכליף נתן אמון תמים בדבריו, והבין צדקו והוציא משפטו לאור בש׳ 4521-4522 ליצירה, והוא 761-762 למה״נ, ושם אותו לראש הגולה להנגררים אחריו. ומי שמתענין בקורות האלה יפנה אל חבורי אשר הוצאתי לאור עוד בש׳ 1913 למה״נ בהיותי עוד ברוסייא, בעיר סבאסטופול, ושמו «צמיחת דת הקראים», אבל פה כונתנו לדבר רק על חבורי ענן הנשיא יר״א אשר השאיר אחריו.</p>

<p><margin side="right">¶1.21</margin>אך לא אמנע את נפשי מלהזכיר פה, שרבנו ענן הנשיא יר״א בסוף ימיו נסע אל עיר ירושלם ת״ו עם רב הנגררים אחריו, ושם בנה את בית הכנסת הקדמון של קראים אשר דברנו עליו בהעתון «כלים» (מלה ערבית ומענה — «המדבר עם האלהים», כן יתארו הערבים את רבנו משה ע״ה) שנה ראשונה, יונייו [יוני] ש׳ 1954 [צ״ל 1945] למה״נ, בנוסחא השמיני, הוצאת בחורי עדתנו. והיו שם מונעים את עצמם מאכילת בשר ומשתית יין מתאבלים ובוכים על חרבן ירושלם ובית המקדש, והלך רבנו ענן הנשיא שם לעולמו בש׳ 811 למה״נ, ונקבר שם בקברות בשפולי הר המוריה למול קבר זכריה הנביא ע״ה (ראה ס׳ «בני רשף» [וויען 1871 למה״נ] דף 17 «נסח האגרת השלוחה מעיר הקדש ירושלם לרבנו ר׳ טוביה הבקי בכ״ר משה האבל נ״ע בקהל קוסטנדינא», וכותבו הוא דוד הנשיא בן בעז הנשיא מצאצאי רבנו ענן הנשיא יר״א, אשר כתבו בש׳ 1009 למה״נ).</p>

<p>והנה האבלים האלה היו קוראים לנפשם «אבלי ציון וירושלם», וגם <green>הַנֶּֽאֱנָחִים֙ וְהַנֶּ֣אֱנָקִ֔ים</green> (יחזקאל ט׳ 4) והיו מונעים את עצמם משתית יין ואכילת בשר בירושלם לשתי סבות: א׳ לסימן אבלות על חרבן ירושלם ובית המקדש, ב׳ בחשבם ששתית יין ואכילת בשר אסורות מיום בטלו להקריב קרבנות, ונסך יין על הקרבנות על מזבח הנחשת (ראה שמות כ״ט ‮‪39-40‬).</p>

<p><margin side="right">¶1.22</margin>והנה לא רחוק להאמין, שענן הנשיא יר״א בהיותו בירושלם גם כן ירד מצרימה, כאשר יש קבלה בפי קראי מצרים על זאת, וביחוד אם נזכר שהוא שם מטרת חייו להפיץ את דת הקראות בעולם, והוא תקן פה את עדת הקראים על יסודות נכונים, ועל כן עדת הקראים במצרים בצדק תוכל להחשב בין הקהלות היותר קדמוניות של הקראים בעולם.</p>

<p><margin side="right">¶1.23</margin>נשוב לעניננו ונאמר, אם כי היו בלי ספק לרבנו ענן הנשיא יר״א הרבה חבורים, כעדות הבאים אחריו, הנה רבם אבדו מן המציאות, ורק שלשה מהם נודעו לנו בשמותם, והם א׳ ספר המצות, ב׳ פירוש על התורה, ג׳ ס׳ פדלכה (فَذْلَكَة) — «באור בקצור». והנה גם שלשת הספרים האלה, הנודעים לנו בשמותם, היו נחשבים לאינם נמצאים בעולם, ורק החכם הנודע המנוח אברהם הרכבי בש׳ תרמ״ו לפ״ק (והוא 1886 למה״נ) בהיותו במצרים מצא שם ששה דפים קלף מס׳ המצות של רבנו ענן הנשיא יר״א.</p>

<p>ואחר כן הקרה לו לקנות עוד הרבה עלים מגניזות מצרים, ומצא ביניהם עוד שני דפים לבדם ושמנה דפים לבדם, מספר המצות לרבנו ענן הנשיא, והוא קבצם והאחידם במקום אחד, והוציאם לאור בש׳ 1903 למה״נ בעיר פטרסבורג יע״א עם הקטעים האחרים, והם השרידים והפליטים מספרי המצות של חכמינו הקדמונים ר׳ בנימן נהאונדי ור׳ דניאל אלקומסי, אשר מצאם בתוך הספרים אשר באוצר ספרי המלכות בפטרסבורג הבירה, ואשר הביאם שמה החוקר הגדול אברהם פירקאוויץ׳ נ״ע. כל הקבוץ הזה הוציאו לאור החכם אברהם אליהו הרכבי בספרו «זכרון לראשונים» מחברת שמינית תחת שם חלק שני מספר «לקוטי קדמוניות» לר׳ שמחה פינסקער, לקורות דת בני מקרא וספרותם, אשר חברו החכם הנ״ל שמחה פינסקער והוציאו לאור בש׳ 1860 למה״נ בעיר וויען. והנה הוצאת החכם אברהם הרכבי נהיתה בכסף אשר התנדב הַשׁוֹעַ הקראי מעיר ייכאטרינוסלאוו [יקטרינוסלב] אליהו בן יוסף ז״ל גיגיט לגמילות חסדים ומעשים טובים וההוצאה הזאת נמצאת אצלנו באוצר ספרי בית הדין בשתי חתיכות.</p>

<p><margin side="right">¶1.24</margin>והנה רבנו ענן הנשיא יר״א, כנראה היה כותב את רב חבוריו בל׳ ארמית, אשר היתה בימיו לשון מתהלכת בין חכמי הקראים, ובל׳ ארמית כתב גם את חבוריו, א׳ פירוש על התורה ב׳ ספרו פדלכה, אשר החכמים מתחלפים בדבריהם על תכנו, וקרוב להיות שהוא היה מכיל תמצית דיני העריות בקצרה, המובאים בארוכה בספר של המצות שלו, וספר המצות ג״כ כתוב בל׳ ארמית.</p>

<p>והחכם אברהם הרכבי בהוציאו לאור את הקטעים ממנו לאור תרגמם ג״כ ללשון הקדש והדפיסם בגב הל׳ הארמית. ולמען תת למתענינים ידיעה מהצורה החיצונית של הקטעים האלה, הוא לקח שלושה פאקסימילי (כתב יד הנדפס על ידי ציור האור, הנקרא «פוטוגרפייא» בצביונו ובקומתו) משלושה כתבי יד שונים, והדפיסם בשלשה עלים בראש הספר.</p>

<p><margin side="right">¶1.25</margin>בהקטעים האלה הנ״ל רבנו ענן הנשיא יר״א מדבר על «מאכלות אסורות» «דיני שעטנז» «ציצת» «דיני שמטה ויובל» «דיני כבוד התורה והמצוה» «דיני מומים» «דיני קריאת התורה» «דיני ברכות המזון» «דיני למוד התורה» «דיני טהרת הגוף וביאת בית הכנסת» «דיני ארבעה שצריכים להודות» «דיני קריאת הפרשיות» «דיני טמאה וטהרה ושרצים» «דיני שבת ומועדים» «דיני מילה» «דיני נשים ועריות» «דיני נחלות וירשות» וכל אלה הדינים קצתם חסרים בראשיתם וקצתם חסרים בסופם, כלם כפי אשר נצלו משני הזמן והאבדון. אמרתי «האבדון» יען האנשים אשר לא היו מסכימים עם דעות ענן הנשיא יר״א ר״ל מתנגדיו היו משמידים את חבורי ענן הנשיא מן המציאות, כאשר מספר זאת החכם הרבני יש״ר ריגיאו נ״ע (בס׳ «התורה והפילוסופיא» בהערה צד 118).</p>

<p><margin side="right">¶1.26</margin>והנה פה לי לספר באזניכם. בש׳ 1927 למה״נ נסעתי לעיר פטרסבורג הבירה, הנודעת כעת בשם «לנינגראד» ואז עוד הייתי בעיר סבאסטופול בחצי האי קרים, והתמהמהתי שם ארבעים יום מן 1 מאיי עד 10 לח׳ יונייו [יוני]. תכלית נסיעתי היתה לשאוב ידיעות על מציאוֹת החוקר הגדול המנוח הנ״ל אברהם פירקאוויץ׳, המונחות באוצר ספרי המלכות שם, אשר נתגלו על ידיו במקומות שונים באיירופא, אזייא ואפריקא. ונודע לי בימים ההם בהיותי בפטרסבורג, כי אהובי מכבר החכם סוקולוב איש רוסי, הבקי בלשונות קדם, וביחוד בל׳ הקדש, העוסק במוזיאום דאזייא צחקה לו שעה ומצא גם כן, בחפשו במציאות הנ״ל, קטע מספר המצות שלרבנו ענן הנשיא יר״א, והוא מלבד הקטעים אשר הדפיס החכם הרכבי הנ״ל, ורב הקטע מכיל דיני עריות, כתובים בל׳ ארמית, והוא הציע את המציאה הזאת מתֻרגם בל׳ רוסית ובהערות מאתו לפני אספת חכמים מצוינים עם החכם הגדול המפורסם פאוויל כוכובצב בראשם ואהובי עשה לי כבוד והזמין אותי בקריאה מיוחדת להתכבד לבוא אל ההצעה, ואני אזי עם שנים מאוהבי מאנשי עדת הקראים בפטרסבורג הלכנו אל ההצעה, והקשבנו אל כל המשא והמתן החשוב ביחס אל הקטע הנמצא הנ״ל. אחר כלות ההצעה החכם הגדול האקדמיכּ כוכובצב קם והטיף נאום קצר על רבנו ענן הנשיא יר״א, כלם דברים טובים דברים מחוכמים באשורו. יהיו ברוכים כל מכירי האמת ודוברי האמת, אמן.</p>

<quotation><margin side="right">¶1.26.1</margin>לא לשפת יתר נחשוב להזכיר פה, שהבלשן סוקולוב הנזכר בגוף הספר, הוא תלמיד של הבלשן המפורסם הנזכר גם כן פאוויל קונסטנטינוויץ׳, כוכובצב. וכוכובצב היה תלמיד של החכם המפורסם המנוח דניאל בן אברהם חוואלסאהן, אשר התעסק הרבה במציאות החוקר הגדול אברהם פירקוויץ׳ וכתב שני חבורים חשובים על אדות הכתבות החקוקות על אבני הציון אשר בבתי קברות הקראים בחצי האי קרים, וחשיבות הכתבות האלה לתולדות הקראים בפרט, ולתולדות [צ״ל ולתועלת] ההשכלה בכלל. ושלשה בתי קברות לקראים בחצי האי קרים מפורסמים בקדמותם, והם: 1) בעיר קלעא אשר אצל בחצ׳יסראיי והיא בירת מלכי הטטרים החדשה 2) בעיר מנגוב 3) ובעיר סולכאת, והיא בירת מלכות הטטרים הישנה, ושמה כהיום «אסכי קרים» ור״ל קרים הישנה. והנה אבני הציון הנזכרות היו טבועות בגוף האדמה מכבד האבנים ומרב השנים, ולהרבה מהן יותר מאלף שנים ויש ביניהן אשר להן אלפַּים שנה בקרוב, ואברהם פירקאוויץ׳ עשה חפירות בבתי קברות הנ״ל והוציאן מאפלה לאורה, ועל כן יחשב אברהם פירקאוויץ׳ בצדק בין החכמים, לאבי חוקרי קדמוניות בחצי האי קרים.

ורוצה אני לברר פה להקוראים הנכבדים, אשר אולי יראה כזר בעיניהם, מה שאני יחסתי את בתי הקברות הקדמונים, בעלי אלפים שנה בקרוב להקראים בעת שאני בעצמי כתבתי בגוף המאמר שדת הקראים צמחה רק בש׳ 761-762 למה״נ. והבאור בזה, הוא כי הקראים באו לחצי האי קרים לפני אלפים שנה ויותר ביחד עם צבא כרש מלך פרס ובנו כמביז, והיו נודעים אזי תחת שם בני ישראל, כי שֵם הקראים, עוד לא היה בעולם, ומקום מגוריהם הראשון היה קלעא, אשר היא בנויה על גבעה רמה, ועל כן חמדוה להם בני ישראל הבאים עם צבא כרש וכמביז ונאחזו בה. ובני ישראל האלה לא שמעו שמץ דבר מתורה שבעל פה, אשר חוברה במאה השנית למה״נ בארץ ישראל ונקראה «משנה», והיו הם, ר״ל בני ישראל אשר בחצי האי קרים, הולכים לתמם ומתנהגים רק עפ״י התורה הכתובה על ידי משה רבנו ע״ה, וכתבי הקדש, ורק בחצי המאה התשיעית, ור״ל אחר מאה שנים אחר צמיחת דת הקראים בבבל, באו אליהם שלוחים קראים והגידו להם את מה שקרה בבבל, ואיך ענן הנשיא יר״א הכחיש בתורה שבעל פה, ועמד רק על התורה הכתובה, ואיך הנגררים אחריו קראו להם שֵם בני מקרא או קראים, כדי להבדיל את עצמם מהמאמינים בתורה שבעל פה, והנה אזי גם בני ישראל הדרים בקלעא המצודה ובמקומות אחרים בחצי האי קרים נתנו צדק לרבנו ענן הנשיא יר״א והסכימו לעמוד רק על התורה הכתובה, והתחילו לקרוא לעצמם גם כן שֵם «קראים», או «בני מקרא». ומזה מובן כי אנחנו יחסנו בתי קברות הקדמונים אשר בחצי האי קרים על שם סופם. והרוצה באור יותר רחב בזה המקצוע יפנה אל חבורי השני אשר הוצאתי ולאור בעיר סבאסטופול ברוסייא בש׳ 1926 למה״נ, ושמו «שלושת העלים»</quotation>

<p><margin side="right">¶1.27</margin>בנסעי מעיר סימפרופול, בחצי האי קרים, אשר גורשתי שמה <green>עַ֭ל לֹא־חָמָ֣ס בְּכַפָּ֑י וּֽתְפִלָּתִ֥י זַכָּֽה</green> (איוב ט״ז 17) ובאתי מצרימה, הנה בשנים הראשונות והייתי מחפש פה בפנס של דיאוגן [דיוגנס], והייתי מקוה כי גם לי אולי תצחק השעה ואמצא פה את הנחסר מס׳ המצות לרבנו ענן הנשיא יר״א ואת שאר חבוריו, אך לדאבון לבי עוד לא עלתה בידי למצוא דבר במקצוע הזה, ואולי לימים יבואו, אצליח יותר ואמצאם, ויהיה בידינו ס׳ המצות הנ״ל בשלמות ביפיו והדרו. ומי יודע, אולי בבית אחד מאנשי עדתנו מתחבאים הקטעים מס׳ המצות הנ״ל ומחכים לביאת אברהם פירקאוויץ׳ שני. הלואי יפתחו לנו אנשי עדתנו שפוני גנזיהם, ואנחנו ההולכים אחרי עקבות פירקוויץ׳ נחשוב עצמנו למאשרים להוציאם לאור העולם לתפארת לעמנו ולתועלת ההשכלה הכללית, אמן כן יהי רצון!</p>

<p><margin side="right">¶1.28</margin> וכדי להפיק רצון המתענינים נביא פה, קצת מפירושי רבנו ענן הנשיא יר״א על מצות התורה מן הבא בידנו.</p> 

<quotation>1. <margin side="right">¶1.29</margin>רבנו ענן הנשי[א] יר״א שם ליסוד מוסד לקבוע את ראשי החדשים עפ״י הראיה בעין פשוטה עפ״י המנהג הקדום, ולא על פי החשבון. — כעת הקראים מתנהגים על עי [צ״ל פי] אפשרות הראיה, המסכים עם הראיה המרגשת, ור״ל הם עושים חשבון, ואם יצא להם החשבון, שהירח החדש אפשר שיראה על האופק אחר בוא השמש, אם לא תהיה מניעה מצד העננים, הנה אזי הם קובעים היום הבא ראש חדש, והחדש העבר חושבים חסר, ור״ל מכ״ט יום, ואינם משתדלים לראות את הירח בעיניהם על האופק, אבל אם יצא להם החשבון, שאין אפשר לראות את הירח בעינים פשוטות מפני קטנות אורו, אפילו אם יהיו השמים טהורים, אזי הם חושבים החדש העובר מלא, ור״ל מל׳ יום וקובעים ראש חדש למחר ליום הבא.

2. <margin side="right">¶1.30</margin>הוא קבע ג״כ לעשות את חג המצות עפ״י מציאת האביב בארץ ישראל כפי מצות תורתנו הק׳ לא עפ״י החשבון. — כעת הקראים גם בזה הענין הולכים על פי החשבון, המסכים עם מציאת האביב בארץ ישראל, והוא זה. בכל מחזור ומחזור מתשע עשרה שנה, הנקרא אצלם מחזור קטן ללבנה, הם עושים ז׳ שנים מעובר[ו]ת, ור״ל שלושה עשר חדשים, וי״ב שנים פשוטות, ור״ל משנים עשר חדשים בסדר זה: א׳ ב׳ ד׳ ה׳ ז׳ ט׳ י׳ י״ב י״ג ט״ו ט״ז י״ח — פשוטות, ג׳ ו׳ ח׳ א׳ ד׳ ז׳ ט׳ — מעברות. וכל זה עושים, מפני שקשה להקראים הנפוצים עתה בכל קצוי העולם לדרוש בכל שנה ושנה אחר האביב בארץ ישראל, ואומרים הקראים, שהחשבון הזה מתקון התאנים הטובות, ר״ל חכמי בני ישראל אשר הגלו בבלה אחר חרבן בית המקדש הראשון לצרכם אחר התרחקם מארץ ישראל, וממציא החשבון הזה הוא החכם היוני מֶטוֹן.

.3 <margin side="right">¶1.31</margin>הוא פסק לעשות תמיד את חג השבועות ביום ראשון מהשבוע ככתוב בתורה: <green>וּסְפַרְתֶּ֤ם לָכֶם֙ מִמָּחֳרַ֣ת הַשַּׁבָּ֔ת מִיּוֹם֙ הֲבִ֣יאֲכֶ֔ם אֶת־עֹ֖מֶר הַתְּנוּפָ֑ה שֶׁ֥בַע שַׁבָּת֖וֹת תְּמִימֹ֥ת תִּהְיֶֽינָה. עַ֣ד מִֽמָּחֳרַ֤ת הַשַּׁבָּת֙ הַשְּׁבִיעִ֔ת תִּסְפְּר֖וּ חֲמִשִּׁ֣ים י֑וֹם...</green> (ויקרא כ״ג 15-16‮), ומאן לקבל פרוש האומרים, שפה צריך לתרגם מלות, <green>מָּחֳרַ֣ת הַשַּׁבָּ֔ת</green> «מחרת יום טוב», יען כי לא נמצא בס׳ התורה שנקרא «השבת» «יום טוב».

4. <margin side="right">¶1.32</margin>הוא פרש מלת «אחים», «קרובי משפחה» בפרק: <green>כִּֽי־יֵשְׁב֨וּ אַחִ֜ים יַחְדָּ֗ו וּמֵ֨ת אַחַ֤ד מֵהֶם֙ וּבֵ֣ן אֵֽין־ל֔וֹ לֹֽא־תִהְיֶ֧ה אֵֽשֶׁת־הַמֵּ֛ת הַח֖וּצָה לְאִ֣ישׁ זָ֑ר יְבָמָהּ֙ יָבֹ֣א עָלֶ֔יהָ וּלְקָחָ֥הּ ל֛וֹ לְאִשָּׁ֖ה וְיִבְּמָֽהּ׃ וְהָיָ֗ה הַבְּכוֹר֙ אֲשֶׁ֣ר תֵּלֵ֔ד יָק֕וּם עַל־שֵׁ֥ם אָחִ֖יו הַמֵּ֑ת וְלֹֽא־יִמָּחֶ֥ה שְׁמ֖וֹ מִיִּשְׂרָאֵֽל</green> (דברים כ״ה 5-6), כי איך נוכל לומר, שהתורה פה התירה לאיש את אשת אחיו, אחר כי התורה בעצמה אסרה אסור גמור באמרה: <green>עֶרְוַ֥ת אֵֽשֶׁת־אָחִ֖יךָ לֹ֣א תְגַלֵּ֑ה עֶרְוַ֥ת אָחִ֖יךָ הִֽוא </green>(ויקרא י״ח 16).

5. <margin side="right">¶1.33</margin>רבנו ענן הנשיא יר״א פסק לעשות את המצות מן שעורה, יען כי למלות <green>לֶ֣חֶם עֹ֑נִי</green> (דברים ט״ז 3), אשר כן נקראת המצה בתורה, יאותו שני פירושים כאחד. 1) <green>לֶ֣חֶם עֹ֑נִי</green> -נוכל לפרש «לחם ענוי», ר״ל לחם אשר אכלו אבותינו לזכרון שהיו מעונים, תחת יד המצרים במשך מאתים ועשר שנה.

‮2) <green>לֶ֣חֶם עֹ֑נִי</green> נוכל לפרש «לחם עני ואביון», ר״ל לחם אשר יאכלו אותו עניים ואביונים להיותו בזול, והוא לחם שעורים, יען אין ידם משגת לקנות לחם העשוי מחטה, שהוא לחם יקר. אבל חכמינו ז״ל הבאים אחריו התירו לעשות את המצות מכל מיני דגן, והם ששה: א׳ חטה. ב׳ כסמת. ג׳ שעורה. ד׳ שבלת שועל. ה׳ שיפון. ו׳ דחן. (ראה ס׳ אדרת, סדר חג המצות, הפרק החמישי.) — כעת הקראים עושים את המצות מחטה, ואומרים שאכילת מצות היא «מצוה», וצריך לעשות כבוד למצוה, ומפני זה עושים את המצות מתבואה יקרה, שהיא החטה.

6. <margin side="right">¶1.34</margin>הוא אסר תשמיש המטה ביום השבת, יען שכתוב בתורה: <green>שֵׁ֤שֶׁת יָמִים֙ תַּעֲבֹ֔ד וּבַיּ֥וֹם הַשְּׁבִיעִ֖י תִּשְׁבֹּ֑ת בֶּחָרִ֥ישׁ וּבַקָּצִ֖יר תִּשְׁבֹּֽת</green> (שמות ל״ד 21) ומשוה את תשמיש המטה לחרישה, ומתירו בימי החל רק לקיום המין, ולכן אוסר את תשמיש המטה עם ההרה ולאומרים שבספרי הקדש כתוב: <green>וְקָרָ֨אתָ לַשַּׁבָּ֜ת עֹ֗נֶג</green> (ישעיה נ״ח 13), חכמי הקראים משיבים, כי תשמיש המטה הוא יגע ונגע ולא <green>עֹ֗נֶג</green>.

7. <margin side="right">¶1.35</margin>הוא היה מתנגד בכל כחו לחשבון הדחיות של אחינו הרבנים, אשר המה אומרים: לא בד״ו פסח, לא גה״ז עצרת, לא אד״ו ראש השנה, לא אג״ו יום כפור, לא זב״ד פור, והיה אומר שכל אלה אינן מן התורה כי אם בדויות מלב החכמים.</quotation>

<p><margin side="right">¶1.36</margin>והנה מן השריד והפליט מחבורי רבנו ענן הנשיא יר״א הנמצא בידינו, ומן כל מה שכתבו עליו החכמים הבאים אחריו, יהיו מן הנגררים אחריו או מן המתנגדים אליו, ומן תולדות התפתחות דת הקראים נראה בהיר כצהרים, כי ההתחלה היסודית אשר בנה עליה את הקראות, היא התורה הכתובה עצמה, בלי פנות אל תורה שבעל פה, אשר היא כוללת דברי חכמים. וראש דבר רבנו ענן הנשיא היה תמיד: «חַפִּשׂוּ בְּאוֹרַיְתָא שָׁפִּיר, וְאַל תִּשָּׁעֲנוּ עַל דַּעְתִּי». אבל ביחס אל השאלות אשר אין להן תשובות ברורות בתורה, הוא היה מניח להשתמש בהקשים, כמו הקש קל וחמר הקש דמיון או גזרה שוה, ואחרים, בחשבו, כי כל היוצא בהקש מן הכתוב בתורה הוא כאלו כתוב בתורה, והחוקרים אומרים שבזה רבנו ענן הנשיא דָרַך בשביל אבו חניפא הנזכר למעלה, אשר גם הוא היה משתמש בהקשי דמיון או גזרה שוה בפרשו את הקוראן הק׳.</p>

<p></p>

<p><margin side="right">¶1.37</margin>אבל במקומות אשר לא היו נמצאות לשאלות תשובות בתורה, וגם לא היו יוצאות בדרכי ההקש הנ״ל, אזי רבנו ענן הנשיא יר״א היה מצַוה להתנהג בדרך «סבל ירשה», ר״ל להתנהג במנהג אשר בו היה מתנהג העם מזמן קדום, רק בתנאי שהמנהג הזה לא יתנגד לרוח התורה.</p>

<p><margin side="right">¶1.38</margin>ומן כל הנאמר נוכל להוציא כי דת הקראים מיוסדת על שלושה עמודים, והם 1) הכתוב, ר״ל כל מה שכתוב בתורה 2) ההקש 3) וסבל הירושה.</p>

<p><margin side="right">¶1.39</margin>לנו לדעת כי חרות הדעת בפרוש התורה, אשר הניח ענן הנשיא יר״א לא נתאחרה מלתת פרי טוב, ומיד אחריו קמו בתוך הקראים, ברב מקצועות החכמות הנודעות בימים ההם, חכמים מצוינים, הם היו המיסדים הראשונים את חכמת הדקדוק ואת חכמת הלשון, הם היו בוראי הנקוד ומתקני נקוד הטבראני הם היו מסדרי האגרונות, הם היו בוראי חכמת השואת הלשונות, העברית והערבית והארמית, הם היו המכניסים המשקל והחרוז בשירה, כדרך משוררי ערב, ומהם יצאו משוררים גדולים, מפרשים גדולים, פילוסופים אלהותיים מצוינים, וגם רופאים מומחים וכו׳, וכל זאת לנו לעדות כי דת הקראות איננה מקור הקפאון וההתקרשות, כאשר מוציאים עליה דבה רעה, אלה, אשר עינם רעה בדת הקראים, כי אם להפך היא מקור ההתקדמות וההתפתחות.</p>

<p>וכן כתב החוקר הגדול בספרות הקראים שמחה פינסקער נ״ע בספרו המהלל «לקוטי קדמוניות» (דף ד׳): «נגלו לפנינו מחברים מבעלי מקרא שעמלו בשדה הרחב הזה, וזרעו וקצרו, ועשו פרי בכל מין ממיני ידיעות החיצוניות בתכונה ובפילוסופייה והמליצה והשיר והדקדוק והערכת שרשי לשה״ק בסדר א׳ ב׳ כפי מה שהביאם הצרך להבנת פשטי כה״ק ופירושיהן...»</p>

<p><margin side="right">¶1.40</margin>ולמען לא יהיו דברי אלה, כדברים התלואים באויר, אחשוב לנכון להזכיר פה קצת מן שמות חכמי הקראים היותר מצוינים במקצוע החכמות הנזכרות למעלה, והם שמות רק הקדמונים מהם עד המאה XV, ואם יהיה לי פנאי ובעת רצון, אם יעזרני השם, אשתדל לעשות חבור על ספרות הקראים בכלל, אשר בו אביא שמות כל חכמי הקראים, הקדמונים והחדשים, המפורסמים והבלתי מפורסמים. אבל כעת אסתפק בהביא רק שמות חכמי הקראים המצוינים מהקדמונים, ואלה הם:</p>

<quotation>I. <margin side="right">¶1.41</margin>בחכמת הדקדוק. יהודה בן קוריש מן פאס (מאה IX), אבו אלפרג אהרן הנודע בשם המדקדק איש ירושלם (מאה IX), יהודה בן עלן מן טברייא (מאה X), (והוא הוא, אשר כפי דעת החכם ר׳ שמחה פינסקער, הסופר הערבי מסעודי, עלי אבול חסאן, שנפטר 926 למה״נ, קוראו בל׳ ערבית יחיי בן (= אבו) זכריה הכותב).

II. <margin side="right">¶1.42</margin>במליצה. רבנו סלמון בן ירוחים (מאה X), רבנו נסי בן נח (מאה X), רבנו סהל בן מצליח הכהן, הנקרא אבו סרי (מאה X), רבנו חסון בן מצליח הקרא (מאה X), רבנו טוביה העובד (מאה XI), רבנו משה הכהני (מאה XI).

III. <margin side="right">¶1.43</margin>בוראי ומתקני הנקוד הטבראני. בן אשר (מאה X), רב מוחה (מאה X), ובנו משה בן מוחה (מאה XI), יהודה בן משה הנקדן המזרחי בן יהודה הגבור (מאה X?).

IV. <margin side="right">¶1.44</margin>מסדרי האגרונות. דוד בן אברהם אלפאסי (מאה X), מנחם בן סרוק (מאה XI), עלי בן סוליימן (מאה XI).

V. <margin side="right">¶1.45</margin>משוררים גדולים. ר׳ משה דרעי (מאה IX), מבורך בן נתן בן ניסן הלוי (מאה IX), אדונים בן ר׳ מסימן הלוי ובנו ר׳ משה (מאה IX), ר׳ יהודה בן עלאן הטבראני (מאה X), ישראל הדַיָּן הראשון האסכנדרי בן ר׳ דניאל המערבי (מאה XI), ר׳ כלב אפנדופולי (מאה XV).

VI. <margin side="right">¶1.46</margin>מפרשים גדולים על התנ״ך. רבנו דניאל בן משה קומיסי או דמאגאני (מאה IX), רבנו יפת המלמד הגדול (מאה X), רבנו יוסף בן נח (מאה XI), רבנו יעקב בן ראובן (מאה XI), רבנו אהרן הראשון הרופא בן יוסף (מאה XIII), רבנו אהרן האחרון בן אליהו ניקומידיאו (מאה XIV).

VII. <margin side="right">¶1.47</margin>מפרשים גדולים על המצות. רבנו דניאל בן משה קומיסי או דמאגאני (מאה IX), רבנו לוי הלוי הנקרא אבו האשם בן רבנו יפת המלמד הגדול (מאה X), רבנו ישועה בן יהודה הנקרא אבו אלפרג פורקן אבו אסד (מאה XI), ותלמידו אבן תראס מן קסטילייא באיספנייה (מאה XI) (עליו מספרים שאשתו ג״כ היתה אשה מלומדת, ואחרי מות אישה, אנשי הקהלה היו פונים אליה בשאלות בעניני הדת, והיו שומעים בקולה כשמוע בקול נביא השם, והיתה מפורסמת אצלם בשם «מלמדת» «מועללימה» בל׳ ערבית). רבנו יהודה הדסי (מאה XII) ר׳ ישראל הדין השני בן שמואל המערבי ותלמידו ר׳ יפת הרופא בן דוד בן שמואל בן צעיר (מאה XIII), ר׳ שמואל המערבי (מאה XIV), ר׳ אליהו בשייצי (מאה XV).

VIII. <margin side="right">¶1.48</margin>בחכמת הרפואה. ר׳ משה דרעי (מאה IX), אבו באיאן אל מודבבר ושמו בעברית שלמה בן ישראל, והוא היה רופא של המלך שולטן סלח דין האיובי (מאה XII) ובנו אבו פדל דאווד ושמו בעברית דוד בן שלמה (מאה XII) (לדוד בן שלמה חבורים רבים בחכמת הרפואה, ומהם מפורסם חבורו «חקי סמי הרפואה המרכבים», ובערבית «دستور الادوية المركبة». החבור הזה בכתב יד נמצא בבית עקד הספרים בעיר אוקספורד באנגלייא, בעיר מינכין באלמנייא, ובעיר אלקאהרה פה. הוא היה רופא של המלך שולטן אלמליכ אל אביל אבו בכר בן אל איוב. והרופא המפורסם הערבי אבן אבי אוסייבייא, אשר חבר ספר גדול בשם «תולדות הרופאים» היה תלמידו ועמיתו) ר׳ אהרן הראשון הרופא בן יוסף (מאה XIII), ור׳ יפת הרופא בן דוד בן שמואל בן צעיר הנקרא «אלחכים אלצפי» (מאה XIII) ור׳ אליהו בשייצי (מאה XV).

IX. <margin side="right">¶1.49</margin>פילוסופים אלהותיים. ר׳ בנימן נהאונדי (מאה IX), רבנו מנחם ניצני הגולה בן מיכאל (מאה IX), דוד בן מרוואן הבבלי הערקי, הנודע אלמקמץ (מאה IX), רבנו יוסף הרואה בן אברהם הנקרא יוסף אלבציר (והוא ישראל ולא כהן, כאשר כתבו קצת החכמים בטעות) (מאה XI), ר׳ אהרן האחרון ניקומידיאו (מאה XIV).

X. <margin side="right">¶1.50</margin>בתולדות הכתות הדתיות בישראל. יעקב בן יצחק בן שמעיה אלקרקסאני, הנקרא אבו יוסוף יעקב (מאה X), והוא יחיד במינו בכתיבת תולדות, יען לא היה ממנהג חכמינו הקדמונים לכתוב תולדות, ורבנו זה יעקב אלקרקסאני (קרקסאן מקום אצל בגדד) היה חכם גדול גם בחכמה הדתית, והיה ג״כ מפרש גדול וכל חבוריו כתב בל׳ ערבית. המציון [צ״ל המצוין] בהם חבורו «כתאב אלאַנואר ואלמרקיב» (ס׳ המאורות והמגדלים) בשלושה עשר מאמרים.

XI. <margin side="right">¶1.51</margin>שמות כל חכמי הקראים. אבן אלהיתי (המאה XV) חבר ספר בל׳ ערבית, הביא בו שמות כל חכמי הקראים, והאחרון שבהם רבנו שמואל הרופא בן משה המערבי, בע״ס המצות הנודע בשם אלמרשיד, ובל׳ הק׳ «המישר». אשר חברו בש׳ 5194 לבריאה, והוא 1434 למה״נ. ס׳ אבן אלהיתי נדפס ע״י החכם מרגליות בלונדון הבירה בש׳ 1897 למה״נ.</quotation>

<p><margin side="right">¶1.52</margin>ונביא פה לזכרון את דברי הסופר המצוין בין סופרי תולדות בתוך חכמי הערבים, הוא תאקי אלדין אחמד אבן עלי מקריזי (המאה XIV) אשר כתב על רבנו ענן הנשיא, ואלה הם (בתרגום ר׳ שמחה פינסקער)</p>

<quotation>אמנם הענניים הנה הם מיוחסים אל ענן ראש גליות, שבא מן המזרח בימי אבו געפר אלמנצור, ועמו נסח המשנה תורה, שנעתקה מכתיבת יד של הנביא משה ע״ה, וכשראה מה שהיה עליו מן היהודים הרבנים והקראים מתנגדים למה שבידו, עצר כח יחידי להתקומם נגדם וטען עליהם בדתיהם, והיה נכבד אצלם וחשבוהו מיוצאי חלציו של דהע״ה ולאיש היותר חסיד בבחינת הדת, וחשבו שאלו היה בזמן הבית היה נביא, ולא יכלו להרים ראש נגדו, לפי שהיה חוץ ממה שזכרנו, חשוב בעיני הכליף שכבדהו מאד, וממה שהתחלף בו מן היהודים הוא עשית החדשים עפ״י הראיה, כמו שהוא ג״כ בדת האיסלם ולא חש באיזה יום מן השבוע חל החדש, ועזב חשבון הרבנים ועִבור החדשים ואמר שטעו בזה וסמך בו רק על מציאת האביב בשעורים (ראה חלק שני מספרו «אלכטאט» (השבילים) השער «כתות היהודים כעת»).</quotation>

<p><margin side="right">¶1.53</margin>צריך להעיר פה, כי מה שאמר מקריזי, מן היהודים הרבנים והקראים מתנגדים למה שבידו, אמת הדבר, כי נמצאים מן החכמים הקדמונים מן הקראים שהתנגדו בקצת לענן הנשיא, ר״ל לא הסכימו לדעתו בכל מקום, אבל כל זה ביחס אל הענפים ולא אל השרשים, כי בדברים יסודיים של הדת, כלם היו מסכימים עמו.</p>

<p><margin side="right">¶1.54</margin>פה להזכיר כי בימי רבנו ענן הנשיא הנגררים אחריו היו נקראים בתאר «ענניים», ורק אחרי עבור זמן מה אחריו, קבלו וקימו עליהם תאר «בני מקרא» או «הקראים» ומזה מובן כי התארים «ענניים» או «בני מקרא» או «קראים» אשר נפגוש בספרות, הם «שמות נרדפים».</p>

<p><margin side="right">¶1.55</margin>בכל שבת ושבת בכל בתי כנסיות הקראים, אחר תפלת הבקר קוראים זכר מיוחד לרבנו ענן הנשיא יר״א, וזהו הנסח שלו:</p>

<quotation>אלהינו ואלהי אבותינו ירחם את מתינו ואת מתיכם ואת מתי כלל כל עמו בית ישראל, בראש ובתחלה לרבנו ענן הנשיא איש האלהים ראש הגולה, אשר פתח את דרך התורה, והאיר עיני בני מקרא, ורבים השיב מעון ומעברה, והדריכנו בדרך ישרה, אלהי ישראל ילינהו במלון טוב ובמלון נחמד ובמלון נחשב, ועם הצדיקים הנוחלים בגן עדן. ויקים עליו מ״ש <green>וְהָיָה֙ בַּיּ֣וֹם הַה֔וּא שֹׁ֣רֶשׁ יִשַׁ֗י אֲשֶׁ֤ר עֹמֵד֙ לְנֵ֣ס עַמִּ֔ים אֵלָ֖יו גּוֹיִ֣ם יִדְרֹ֑שׁוּ וְהָיְתָ֥ה מְנֻחָת֖וֹ כָּבֽוֹד</green> (ישעיה י״א 10) <green>א֭וֹיְבָיו אַלְבִּ֣ישׁ בֹּ֑שֶׁת וְ֝עָלָ֗יו יָצִ֥יץ נִזְרֽוֹ</green> (תהלים קל״ב 18), ועוד יקים עליו מ״ש: <green>וְאַתָּ֖ה לֵ֣ךְ לַקֵּ֑ץ וְתָנ֛וּחַ וְתַעֲמֹ֥ד לְגֹרָלְךָ֖ לְקֵ֥ץ הַיָּמִֽין </green>(דניאל י״ב 13).</quotation>

<p><margin side="right">¶1.56</margin>ואחריו קוראים זכר לשלושה החכמים, והם מלמדי הקראים הראשונים, אשר עזרו אותו בשליחות הפצת דת הקראות בעולם, והם רבנו אפרים, ורבנו אלישע ורבנו חנכה, זכותם תגן עלינו, אמן.</p>

<p>החכם טוביה בן שמחה ז״ל לוי-בבוויץ׳</p>

<h1>II מאמר על רבנו בנימן נהאונדי (המאה התשיעית למה״נ)</h1>

<p>מאת החכם טוביה ן׳ שמחה ז״ל לוי-בבוויץ׳</p>

<p>בעיר אלקאהרה יע״א במצרים</p>

<p>בש׳ 1947 למה״נ</p>

<h1>II <margin side="right">¶2.01</margin>רבנו בנימן נהאונדי בן משה מ״כ. (המאה התשיעית למה״נ)</h1> 

<p><margin side="right">¶2.02</margin>ויהי אחרי מות רבנו ענן הנשיא יר״א איש האלהים ראש הגולה, ירש כסאו בנו שאול הנשיא, ואחרי מות שאול הנשיא, לקח פקדתו בנו הבכור יאשיהו הנשיא. לשאול הנשיא היו שני בנים, הא׳ יאשיהו הנשיא אשר היו מפארים אותו בתארי הכבוד «נר הגולה וכליל התורה» (ראה ס׳ «אשכל הכפר», האלפא ביתא רנ״ח) והב׳ יחזקיהו הנשיא, אשר היו מתארים אותו בתאר הכבוד «מפתח הבינה» (ראה בס׳ «חלוק הקראים והרבנים» לרבנו אליהו בן אברהם המזרחי אשר חי במאה השתים עשרה למה״נ, אשר נדפס בס׳ «לקוטי קדמוניות» להחכם שמחה פינסקער, נספחים דף 106). והנה הם כלם היו חכמים, כאשר יעידו התארים אשר הכתירום בהם החכמים הבאים אחריהם, ובלי ספק כתבו חבורים שונים. אך לעגמת נפשנו חבוריהם לא הגיעו אלינו, יוכל היות מפני הסבה אשר זכרנו במאמרנו על רבנו ענן הנשיא יר״א, ר״ל מפני שמתנגדיהם הכחידו אותם מן הארץ.</p>

<p><margin side="right">¶2.03</margin>רבנו החכם סלמון בן ירוחים, אשר נכתוב על אודותיו גם כן מאמר מיוחד, בהקדמתו לפירושו על עשרת הדברים, שמר לנו דעת רבנו שאול הנשיא על הדבור הששי,<green> לֹ֖א תִּנְאָֽף</green> (שמות כ׳ 14), אשר הוא היה מפרש אותו אזהרה כללית לכל מיני נאוף, בין באשת איש, בין בפנויה, נגד דעת קצת חכמים אחרים. (למשל רבנו מבורך בן נתן בן ניסן הלוי בחבורו «חטאנו» לליל יום הכפורים, המתחיל «מדוע נרים ראש לפני אל ולמה, לא נשכבה בבושה ונתכסה בכלמה» המפרש אותו אזהרה מגבלת, ר״ל רק ביחס לאשת איש.)</p>

<p><margin side="right">¶2.04</margin>ומשֵם יאשיהו הנשיא הגיעו אלינו קטעי מאמרים, והם נזכרים בחבורי חז״ל הבאים אחריו. למשל בענין קנין האשה רבנו יאשיהו הנשיא אומר, שהאשה נקנית בששה דברים: במהר, בעדים, בכתב, בביאה, בקדושין, ובקנין (= שבועה), וגם רבנו יהודה הדסי בע״ס «אשכל הכפר» הביא ששה דברים והם: מהר, ארוש, כתב, עדים, ברית (= שבועה) וביאה. אבל רבנו זה בנימן נהאונדי הגבילם בחמשה דברים, והם: ארישה, לקיחה (= נשואין), מהר, ברית (= שבועה), עדים (ראה ס׳ גן עדן לרבנו אהרן ניקומידיאו, סדר נשים, פרק ששי).</p>

<p><margin side="right">¶2.05</margin>ומודעת לכל שהקראים כעת תחת ששה או חמשה התנאים האלה בשטר הקדושין כותבים בקצרה, רק שלושה תנאים, והם 1) מהר 2) כתב 3) וביאה.</p>

<p><margin side="right">¶2.06</margin>מהנאמר פה נראה, כי פעלת שאול הנשיא ובנו יאשיהו הנשיא לא כל כך היתה בולטת בתוך הגולה, אבל לעמת זאת, תלמיד ר׳ יאשיהו הנשיא והוא החכם בנימן נהאונדי, אשר אנחנו הולכים לספר עליו, הצטין מאד ביחס אל התפתחות דת הקראים.</p>

<p><margin side="right">¶2.07</margin>החכם בנימן נהאונדי בן משה נ״ע, נולד בעיר נהאונדא, כאשר תעיד עליו התאר «נהאונדי», והיא אחת מערי מדי, אשר נגלו שמה עשרת השבטים אחר נפילת ממלכת ישראל. חי רבנו בנימן נהאונדי בעדות רבנו החכם יעקב קרקסאני בן יצחק (הנודע אצל החכמים בשם «אבו יוסוף יעקב») כשלשים או ארבעים שנה אחר רבנו ענן הנשיא בימי הכליף אל מעטאסים ביללאה (834-842 למה״נ), והיה תלמיד רבנו יאשיהו הנשיא, כאשר זכרנו למעלה, וגם עצמו העמיד תלמידים הרבה, וביניהם החכם הנודע דניאל אלקומיסי.</p>

<p><margin side="right">¶2.08</margin>כנראה בנימן נהאונדי היה נושא מִשֹרת השופט או הדַיָּן בעירו נהאונדה, וחבר את ספרו «ס׳ הדינים», אשר נדבר עליו למטה, לצרכי היום, בשבתו על כסא המשפט. הוא היה כרוך מאד אחר רבנו ענן הנשיא יר״א, בפרשו את מצות תורתנו הק׳, וכאשר אומרים, «מפתו הוא היה אוכל, ומכוסו הוא היה שותה», ואם כי לא היה הולך אחריו שתום העין, ויעזר מאד לחזק את אָשְיות דת הקראים, עד כי חכמי הערב היו חושבים שהוא ג״כ ממיסדי דת הקראים, והיו קוראים את הקראים «אסחאב [צ״ל אצחאב] ענן ובנימן» (أصحاب عنان وبنيامين) ר״ל הנגררים אחרי ענן ובנימן, וקצת מחכמי אחינו הרבנים ג״כ חושבים את בנימן נהאונדי לאחד משלשה מיסדי דת הקראים, והם 1) רבנו ענן הנשיא 2) בנו שאול הנשיא 3) ובנימן נהאונדי.</p>

<p><margin side="right">¶2.09</margin>רבנו בנימן נהאונדי בְּחֵרוּת הדעות היה הולך עד הקצה האחרון, והיה אומר, שבדבר הבנת מצות התורה יש זכות להַתַּלמיד להתנגד לדעת מלמדו, הבן יתנגד לאביו, ולא יאמר האב, למה החלפת דברי, וכן האח הצעיר יתנגד לאחיו הגדול, אם רק יוכל לחזק את דעתו בדברי התנ״ך. ובזה הוא הלך אחרי חכמינו הקדמונים ז״ל, אשר היה מאמר שגור בפיהם «במקום שיש חלול השם אין חולקין כבוד אפילו לרב».</p>

<p><margin side="right">¶2.10</margin>בזמן רבנו בנימן נהאונדי, התחילו הנגררים אחרי ענן הנשיא לקרוא את עצמם «בני מקרא» או «קראים» ולא «ענניים», כאשר היה לפנים.</p>

<p><margin side="right">¶2.11</margin>רבנו בנימן נהאונדי כתב את רב חבוריו בל׳ הקדש, להפך מן רבנו ענן הנשיא אשר היה כותב את כל חבוריו בל׳ ארמית, כאשר זכרנו במאמרנו אשר כתבנו על אודותיו, ולהפך גם מן הבאים אחריו, אשר היו כותבים רב חבוריהם בל׳ ערבית ולא בל׳ הקדש, וכונתי פה על חכמי הקראים הדרים במצרים, בארץ ישראל, בארם (סורייא) ובבבל, ובכלל בארצות המזרח, אשר בהן הלשון הערבית היא המתהלכת בתוך העם, וזה עד סוף המאה החמש עשרה, ואחרי כן כמעט כל חכמי הקראים בכל הארצות כתבו חבוריהם בל׳ הקדש.</p>

<p><margin side="right">¶2.12</margin>מכל חבורי בנימן נהאונדי מעטים הגיעו אלינו בשלמות, ומביניהם ס׳ הדינים שלו, והוציאה אותו לאור חברת הקראים מעמידי הדפוס בש׳ תקצ״ד לפ״ק (1834 למה״נ) בעיר גוזלווא יע״א ברוסייא, ביחד עם ס׳ «מבחר ישרים» לרבנו אהרן הראשון, וס׳ «העֹשר» לרבנו יעקב בן ראובן נ״ע — והם פירושים על ספרי נביאים וכתובים. וההוצאה הזאת נמצאת אצלנו פה באוצר ספרי בית הדין.</p>

<p><margin side="right">¶2.13</margin>ס׳ הדינים הזה נודע אצל החכמים האחרונים בשם «מַשְׂאַת בנימן». וכולל בתוכו דיני ממונות ודיני נפשות ואחרים, אשר הם באו בו בלי סדר מעוין, מעורבים אלה באלה, כאשר הוא אצל רב החכמים הקדמונים. בראש ס׳ הדינים הוא כותב הרבה על חובות השופטים והעדים, ועל כל דין ודין הוא מביא סיוע מן הכתוב, מן התנ״ך. ומצוין בס׳ הדינים הזה, כי הוא חותם אותו באמרו, כי אין חשש אם ישתמשו בני מקרא בדינים אשר לא זכר אותם בספרו ואשר הם נהוגים אצל הרבנים, אם בדינים האלה אין מחלקת בינינו ובינם.</p>

<p><margin side="right">¶2.14</margin>נעיר פה על קצת דינים מהספר הזה, אשר בקצתם דעת רבנו ענן הנשיא ודעת החכמים האחרונים משֻנה מן דעתו.</p>

<quotation>א. <margin side="right">¶2.15</margin>הוא אסר לאיש לשאת את אחותו ביניקה, ואין לאסור הזה רמז בתורה, אף כי הוא נשען בזה אל פסוק מן שיר השירים, אשר בו יונק שדי האם נקרא אח, והוא הפסוק <green>מִ֤י יִתֶּנְךָ֙ כְּאָ֣ח לִ֔י יוֹנֵ֖ק שְׁדֵ֣י אִמִּ֑י</green> (שיר השירים ח׳ 1) אך הוא קנה רצוץ. בזאת הדעת נטה רבנו בנימן נהאונדי לדעת אחינו המוסלימים.

ב. <margin side="right">¶2.16</margin>בפסוק <green>כִּֽי־יֵשְׁב֨וּ אַחִ֜ים יַחְדָּ֗ו וּמֵ֨ת אַחַ֤ד מֵהֶם֙ וּבֵ֣ן אֵֽין־ל֔וֹ לֹֽא־תִהְיֶ֧ה אֵֽשֶׁת־הַמֵּ֛ת הַח֖וּצָה לְאִ֣ישׁ זָ֑ר</green> (דברים כ״ה 5) הוא פרש את «האחים» פה במשמע «אחים ממש», וחיב את האח לקחת את ארושתו של אחיו המת (אשר זו היא דעת גם כת השומרונים), בעת שרבנו ענן הנשיא, והחכמים האחרים הבאים אחריו פרשוהו בענין «אחי משפחה». בזה הוא התקרב לדעת אחינו הרבנים, אך הרבנים פרשו את מלות «<green>אשת המת</green>» לא על ארושת המת, כי אם על אשתו ממשית.

ג. <margin side="right">¶2.17</margin>כפי דעת רבנו בנימן נהאונדי, הבעל יירש את אשתו וזו היא נגד דעת חכמי הקראים. ובזה הוא נטה ג״כ לדעת אחינו הרבנים.

ד. <margin side="right">¶2.18</margin>רבנו בנימן נהאונדי היה מבעלי הרִכּוּב, אשר הם אסרו כל קרובי האשה לכל קרובי האיש, בחשבם את האיש והאשה כמו גוף אחד, בהשענם על הכתוב: <green>עַל־כֵּן֙ יַֽעֲזׇב־אִ֔ישׁ אֶת־אָבִ֖יו וְאֶת־אִמּ֑וֹ וְדָבַ֣ק בְּאִשְׁתּ֔וֹ וְהָי֖וּ לְבָשָׂ֥ר אֶחָֽד </green>(בראשית ב׳ 24). (ראה ס׳ משאת בנימן בראש עלה 5.)

ה. <margin side="right">¶2.19</margin>רבנו בנימן נהאונדי נותן כח חריצה לעדות פה, באמרו שגדולה הודאת הפה כאלף עדים נאמנים.

ו. <margin side="right">¶2.20</margin>כפי דעת ר׳ בנימן נהאונדי חוב על האיש להביא את האסופי אל ביתו לכלכלו וללמדו, הוא כותב בס׳ הדינים: «תינוק מֻשלך חיב להחיותו וללמדו תורה כמו שנאמר: <green>וַֽתֻּשְׁלְכִ֞י אֶל־פְּנֵ֤י הַשָּׂדֶה֙... וָאֹ֥מַר לָ֖ךְ בְּדָמַ֥יִךְ חֲיִֽי</green> (יחזקאל ט״ז פסוקים ‮6-5)».‬

ז. <margin side="right">¶2.21</margin>במצות ירשה הוא אומר «היוצא מרשות אביו לתרבות רעה בחיי אביו, אין לו ירשה בממון אביו, בשכבר יצא מרשות אביו, כמו בני משה רבנו, שלא היו עם משה, וירש נבואתו מְשָרתו ותלמידו יהושע בן נון, ואם מחלק לו עם בניו, הוא שליט על נפשו ועל ממונו».

ח. <margin side="right">¶2.22</margin>רבנו בנימן נהאונדי אומר, שהאב חיב ללמד את בנו תורה אחר הגמלו, וזה הזמן הוא מגביל בשלש שנים בהשענו, על הכתובים (שמואל א׳ א׳ 24, ודברי הימים ב׳ ל״א 16).</quotation>

<p><margin side="right">¶2.23</margin>בס׳ הדינים רבנו בנימן נהאונדי זוכר את ספרו ס׳ המצות, אשר בו הוא כמובן מפרש את כל המצות שבתורה, אך הספר הזה נאבד ממנו וחבל על דאבדין, ורק קצת מאמרים מקֻטעים מעטים מאד נפלטו ממנו בספרי החכמים האחרונים הבאים אחריו.</p>

<p><margin side="right">¶2.24</margin>והחכם אברהם הרכבי קבץ את המאמרים האלה והדפיסם ביחד עם השריד והפליט מס׳ המצות לרבנו ענן הנשיא יר״א (ראה ספרו «לקוטי קדמוניות» חלק שני מדף 175, עד דף 184, אשר הדפיסו בפטרסבורג ברוסייא בש׳ 1903 למה״נ וראה מאמרי «ספרי רבנו ענן הנשיא יר״א»).</p>

<p><margin side="right">¶2.25</margin>ונביא פה עוד קצת מדעותיו בהמאמרים הנ״ל מלבד דעותיו אשר הבאנו למעלה.</p>

<quotation>1. <margin side="right">¶2.26</margin>הוא אומר ששרץ עוף טהור נִכר בשלשה סימנים 1) בכנף שיעוף 2) בארבע רגלים שילך עליהן 3) ובשתי כרעים שינתר בהן. וכונתו על ארבעה מיני הארבה אשר הם מותרים לאכול, והם: <green>הארבה, הסלעם החרגל והחגב </green>(ראה ס׳ ויקרא, סימן יא׳ פסוק 22).

2. <margin side="right">¶2.27</margin>הוא אומר, שחוב למול בחרבות צורים, ור״ל בתער העשוי מחלמיש, וכיון שלא נמצא חרבות צורים, מולים בכל דבר שנמצא, וזו הדעת נגד דעת רבנו ענן הנשיא, אשר הוא אומר שהמילה היא במספרַיִם.

3. <margin side="right">¶2.28</margin>הוא אומר ג״כ שבמקום שאין זכרים, מותר למול גם לנשים שנאמר <green>וַתִּכְרֹת֙ אֶת־עׇרְלַ֣ת בְּנָ֔הּ</green> (ראה שמות ד׳ 25) זו הדעת ג״כ נגד דעת רבנו ענן הנשיא יר״א אשר פסק שהמוהל הוא איש זכר, אך בהמשך דבריו הוכיח בנימן נהאונדי, שהאשה תוכל למול רק את בניה, יען שנאמר על צפורה <green>וַתִּכְרֹת֙ אֶת־עׇרְלַ֣ת בְּנָ֔הּ </green>כאשר הבאנו למעלה.</quotation>

<p><margin side="right">¶2.29</margin>רבנו בנימן נהאונדי הוא בעל הדעה השׂמה מלאך ממוצע בין השי״ת לנבראיו, ר״ל שהשי״ת ברא מלאך אחד, והמלאך הזה ברא את העולם ואת כל אשר בו (ראה ס׳ «אשכל הכפר» אלפא ביתא צ״ח) וכל זה כדי להתרחק מן הגשמוּת, כי כפי מחשבותיו, הקב״ה כלו רוחני פשוט, ויהיה חסרון בחֵקו אם יבוא במגע עם דבר גשמי. החוקרים מדמים את הדעה הזאת עם דעת החכם פילון היהודי, הנודע בשם פילון האסכנדרי (אשר נולד באסכנדרייא [אלכסנדריה]לפני עשרים שנה ללידת ישוע הנוצרי, ומת שם בקרוב בשנת החמשים למה״נ), אשר שאב רב חכמותיו מספרי פילוסופי יון, ואשר גם כן שׂם אמצעי בין האלהים והעולם, והוא הנקרא בפיו «לוגוס», Logos ר״ל «המאמר». ונמצא דומה לזה גם באבן גליון הרביעי של יוחנן, אשר הוא אומר שם: בראשונה היה «מאמר», והמאמר היה אצל האלהים והשאר.</p>

<p><margin side="right">¶2.30</margin>והנה כדי לחזק את דעתו המשונה הזאת, רבנו בנימן נהאונדי הביא ראיות מן פסוקים רבים בתורה,	אשר נפגוש בהם שם מלאך. למשל, (שמות י״ח 11): <green>עַתָּ֣ה יָדַ֔עְתִּי כִּֽי־גָד֥וֹל ה׳ מִכׇּל־הָאֱלֹהִ֑ים כִּ֣י בַדָּבָ֔ר אֲשֶׁ֥ר זָד֖וּ עֲלֵיהֶֽם.</green> פה רבנו בנימן נהאונדי טעה בפרשו את מלת <green>הָאֱלֹהִ֑ים </green>«מלאך», יען פה פירוש מלת <green>הָאֱלֹהִ֑ים </green>«אלהי שקר» כמו שמש, ירח וכוכבים, אשר היו הקדמונים חושבים אותם לאלהים, וכן הם היו מאמינים כי כל כחות הטבע כמו «סערה», «ברק» «גשם», או אבירי הבהמות והחיות כמו «שור» «ופיל»—הם האלהים. ובמקום הזה יתרו חותן משה, אשר היה מאמין באלהי שקר כאלה, מודה, כי אלהי ישראל הנקרא ה׳, אשר הוציאם ממצרים, הוא יותר חזק ויותר גדול מכלם.</p>

<p><margin side="right">¶2.31</margin>ונוסיף פה עוד ונאמר שיוכל היות שרבנו בנימן נהאונדי בענין הרחקת הגשמות מן הקב״ה היה תחת השפעת חכמי הערב, כאשר משערים קצת החוקרים.</p>

<p><margin side="right">¶2.32</margin>ומודעת זאת כי חכמי הערב האלהותיים היו נחלקים לשתי כתות, הכת האחת היא כת המותכללימין היתה התחלתה במאה השמינית כפי דעת החוקרים ויקראוה גם כן «האַשְׁעַרִיִים» על שם החכם הערבי «אַשְׁעַרִי» (873-937 למה״נ) אשר חזק את אָשְיות הכת הזאת. והכת השנית היא כת «המועתזילין». המצוין בחכמי כת המותכללימין הוא הפילוסוף אבן סינא (987-1037), אשר יקראוהו האיירופיים «אביצנא», והמצוין בחכמי כת המועתזילין הוא הפילוסוף אבן רשד (1126-1198) אשר יקראוהו האיירופיים «אבררואיס».</p>

<p><margin side="right">¶2.33</margin>«מותכללימין» היא מלה ערבית ותרגומה «המְדברים» ומענה המלה כאשר מפרשים החכמים «המשתמשים בחכמת ההגיון כדי להוכיח את דעתם», «והמֻעְתַּזִלִים» ג״כ מלה ערבית ותרגומה «הנבדלים» ור״ל «הנבדלים מכת המותכללימין», יען כת המועתזילים היו נבדלים בדעתם מן המותכללמין בכמה נקֻדות חשובות בהפילוסופייא שלהם.</p>

<p><margin side="right">¶2.34</margin>למשל «המותכללמין» היו מכחִשים חפשיות הרצון והבחירה, והיו אומרים שכל מה שיעשה בן אדם הוא יעשה לא על פי חפצו, כי אם על פי גזרת השם, אבל המעתזילין היו מאמינים בחפשיות רצון האדם במעשיו, והשתדלו לחזק את דעתם הזאת בראיות, והראיה היותר חזקה אצלם, הם שואלים, איך יהיה האדם אחראי על מעשיו, אם הם נעשו לא בבחירתו וברצונו, ואיך יקבל האדם שכר וענש על הפעלה אשר עשה, אם הפעלה הזאת היתה בהכרח מאת השם.</p>

<p><margin side="right">¶2.35</margin>אבל הכתות האלה שתיהן מודות בבריאת העולם מאין, ר״ל מלא דבר (ex-nihil) ובזה הן שתיהן מתאחדות עם תורתנו הק׳, והולכות נגד דעת פילוסופי יון עם הפילוסוף המפורסם אריסטו בראשם, שאומרים שלא יוכל אפילו הקב״ה חלילה, לברוא דבר מאין, ושהיה בראשונה חֹמר קדמון, הנקרא «היולי», ומהחמר הזה ברא הקב״ה את העולם, וגם נגד דעת הפילוסוף היוני דמוקריט, האומר שבראשונה היו דקים, ומהדקים האלה ברא הקב״ה את העולם.</p>

<p><margin side="right">¶2.36</margin>והמעתזילים עוד פזרו כח רב בפרשם את דברי הקוראן הק׳ בדרך שירחיקו מן השם יתברך כל תארי הגשמות ופעלות הגשמות, וראה מהם רבנו בנימן נהאונדי והלך בנתיבותם, ומהיסוד הזה באה דעתו שהקב״ה ברא מלאך אחד, והמלאך הזה ברא את העולם, וכל זה כאשר כתבנו למעלה, למען לא יבוא השם יתברך במגע עם דבר גשמי והוא העולם הזה.</p>

<p><margin side="right">¶2.37</margin>מי שחפץ לבוא בתוך היער הגדול הזה, יער המחקר, ולקנות לו ידיעות יותר רחבות ביחס אל שתי הכתות הנ״ל, «המדברים והנבדלים» וביחס אל בריאת העולם מאין, יפנה אל ספרי הפילוסופייא המדברים בענין הזה, ומחבורי חכמי הקראים אל ספרי רבנו יוסף בן אברהם אלבציר או הרואה (המאה XI) אשר כתבם בל׳ ערבית והם «כתאב אלמֻחתַוִי» אשר תורגם לל׳ הקדש תחת שם «ס׳ הנעימות», ו«כתאב אל תמייז» או «כתאב אלמנסורי» אשר תורגם לל׳ הקדש תחת שם «מחכימת פתי», וכן יפנה אל ספר «עץ חיים» לרבנו אהרן השני ניקומידיאו (המאה XIV), וירוה צמאונו מהמעינים העמקים האלה.<sup> ¶2.37.1</sup></p>

<quotation><margin side="right">¶2.37.1</margin>ראה חבור החכם הרוסי האלהותי מיטרופאן מוראטוב בענין הזה תחת השם: שִטת הלוגוס אצל פילון האסכנדרי ויוחנן השליח... (מוסכווא 1885).</quotation>

<p><margin side="right">¶2.38</margin>ונחתום את דבורנו בענין הזה ונאמר, כי חכמי הקראים בכלל לא קבלו את דעת רבנו בנימן נהאונדי בבריאת המלאך הראשון, אעפ״י שהם רבם ככלם מאמינים בבריאת המלאכים, יען לפי דעת חכמי הקראים, האמונה בממוצע בין הבורא והעולם מתנגדת לאמונה שלמה של הדת, אשר כפיה, אין אמצעי בין הבורא והעולם, וכי הקב״ה ברא את העולם בעצמו בלי כל אמצעי רק במאמרו, וכי הקב״ה משגיח על בני אדם ועל כל נבראיו בלי כל אמצעי, ככתוב <green>טוֹב־ה׳ לַכֹּ֑ל וְ֝רַחֲמָ֗יו עַל־כׇּל־מַעֲשָֽׂיו</green> (תהלים קמ״ה 10).</p>

<p>בראשונה התנגד לדעת רבנו בנימן נהאונדי תלמידו רבנו דניאל הקומסי, כאשר נבאר במאמרנו אשר נכתב עליו. ואחריו התנגד לדעת הזאת המאור הגדול רבנו יוסף הרואה בן אברהם ז״ל הנקרא אל בציר, אשר כתב בספרו, «מחכימת פתי»: «ונבאר הכחדת כלל הבינוניים (ר״ל האמצעיים בינו ית׳ ובין העולם) עם הראיה על הבטלת דברי האומר בשִעור קומה מן הרבנים וזולתם האומר בב׳ אלהיות ודברי בנימן אלנהאונדי אשר יאמר כי השי״ת ברא מלאך, והמלאך ברא את העולם על ידו וכו׳» (ראה ס׳ «לקוטי קדמוניות» להחכם ר׳ שמחה פינסקער נ״ע דף 199), וכן כל חכמי הקראים הבאים אחרי רבנו בנימן נהאונדי לא קבלו את דעתו בענין ממוצע בין הקב״ה והעולם. אך כח רבנו זה היה גדול אצל הקראים בפרושו למצות התורה, וגם זה עד אשר התגלו החכמים האחרים אשר ירדו לעמקן של המצות ודיקו יותר בבאורן.</p>

<p><margin side="right">¶2.39</margin>בסדור התפלות ליום הכפורים מיוחסת לבנימן נהאונדי «סליחה» המתחלת «בת אהובת אל קמה בשחר, התלבן אֹדם כִּתמה כצַחַר, שיר לךָ מהללת למנצח על אילת השחר» (ראה סדור ליום הכפורים, הוצאת יעקב שישמן, דף 312). אולי יש לו חבורים אחרים במקצוע הזה, אבל הם לדאבון לבנו לא הגיעו אלינו.</p>

<p><margin side="right">¶2.40</margin>רבנו בנימן נהאונדי אומר שיש שלושה בקרים והם: 1) התחלת הראות הנֹגה, הנקרא שחר 2) אור הבקר, קדם צאת השמש 3) זמן צאת השמש. והנה חכמינו חולקים גם את הערב לשלושה ערבים, והם 1) ביאת השמש 2) ביאת נגהו 3) תחלת הלילה (ראה ס׳ האדרת, ענין קדוש החדש, הפרק השני). אבל רבנו יצחק בעל «אור הלבנה» בטל את הדעת הזאת, והשאיר רק שני ערבים והם 1) התחלת הכנס השמש תחת האופק 2) הכנס השמש כליל תחת האפק (דוק בספרו «אור הלבנה»).</p>

<p><margin side="right">¶2.41</margin>רבנו בנימן נהאונדי מודה שקביעת ראשי חדשים אצלנו, צריך שתהיה על פי ראית הירח, אבל הוא אומר שבימי קדם בקביעות חדשים היו מתנהגים על פי חדשי החמה, והיו חושבים כל חדש משלשים יום, והביא ראיה על דעתו זאת מן התורה, ממה שנאמר (בראשית סימן ז׳ פסוק 11, וסימן ח׳ פסוקים 3-4): <green>בִּשְׁנַ֨ת שֵׁשׁ־מֵא֤וֹת שָׁנָה֙ לְחַיֵּי־נֹ֔חַ בַּחֹ֙דֶשׁ֙ הַשֵּׁנִ֔י בְּשִׁבְעָֽה־עָשָׂ֥ר י֖וֹם לַחֹ֑דֶשׁ בַּיּ֣וֹם הַזֶּ֗ה נִבְקְעוּ֙ כׇּֽל־מַעְיְנֹת֙ תְּה֣וֹם רַבָּ֔ה וַאֲרֻבֹּ֥ת הַשָּׁמַ֖יִם נִפְתָּֽחוּ... וַיָּשֻׁ֧בוּ הַמַּ֛יִם מֵעַ֥ל הָאָ֖רֶץ הָל֣וֹךְ וָשׁ֑וֹב וַיַּחְסְר֣וּ הַמַּ֔יִם מִקְצֵ֕ה חֲמִשִּׁ֥ים וּמְאַ֖ת יֽוֹם, וַתָּ֤נַח הַתֵּבָה֙ בַּחֹ֣דֶשׁ הַשְּׁבִיעִ֔י בְּשִׁבְעָה־עָשָׂ֥ר י֖וֹם לַחֹ֑דֶשׁ עַ֖ל הָרֵ֥י אֲרָרָֽט...</green> והוא אומר שאחר עבור חמש שנים היו עושים השנה הששית שנה מעברת משלשה עשר חדשים. והחדש השלשה עשר הזה היה מכיל בתוכו את החמשה הימים המיותרים מכל שנה ושנה משש שנות החמה. ואחר עבור שתים ושבעים שנה הכל היה שב לאיתנו, ר״ל אל הסדר הראשון. חדש של חמה נקרא אצלו «חדש לתקופות». (החשבון הזה דומה כמעט לחשבון של אחינו הקופטים היום פה במצרים, וההפרש ביניהם רק בזה, כי אחינו הקופטים בכל שנה ושנה באחרית השנה מונים עוד חמשה או ששה ימים נוספים, הנקראים אצלם «אייאם אלנסי» (أيام النسى القبطية), אבל החשבון הקדום קובץ את הימים האלה ובאחרית כל שש שנים עושה מהם חדש נוסף, ועושה את השנה ההיא שנה מעברת משלושה עשר חדשים.)</p>

<p><margin side="right">¶2.42</margin>רבנו בנימן נהאונדי כתב פירושים על רב ספרי התנ״ך, כאשר באו זכרם בספרי החכמים הבאים אחריו. והחכם הנודע מאחינו הרבנים אברהם בן עזרא נ״ע אומר כי בנימן נהאונדי הוא מטובי המפרשים, החכמים מזכירים את פירושיו לס׳ בראשית, לס׳ שופטים, ישעיה, דניאל, שיר השירים, קהלת. רב הפירושים האלה נאבדו מתוך הקהל ורק מעט מן המעט נמצאים, ומן ביניהם פירושו על קהלת, אשר כתבוֹ בל׳ ערבית, כדי שיבינו עם הארץ, יען הספר הזה הוא כלו מוסר להמון, אשר לשון ערבית היתה מדברת בפיהם בימים ההם. הספר הזה בכתב יד נמצא בבית אוצר ספרי המלכות ברוסייא בפטרסבורג, אשר הביאם שמה החכם אברהם פירקוויץ׳ נ״ע (ראה ס׳ «לקוטי קדמוניות» להחכם המנוח ר׳ שמחה פינסקער, החוקר הגדול בספרות הקראים, נספחים דף 109).</p>

<p><margin side="right">¶2.43</margin>בפירושו לס׳ ישעיה בהתחיל מן הפסוק «<green>הִנֵּ֥ה יַשְׂכִּ֖יל עַבְדִּ֑י יָר֧וּם וְנִשָּׂ֛א וְגָבַ֖הּ מְאֹֽד</green>» (סימן נב׳ 13 וכל הסימן נ״ג) הוא מפרש על «ביאת המשיח» ר״ל עת הזהב אשר אז <green>לֹא־יִשָּׂ֨א ג֤וֹי אֶל־גּוֹי֙ חֶ֔רֶב וְלֹֽא־יִלְמְד֥וּ ע֖וֹד מִלְחָמָֽה</green> (ישעיה ב׳ 4), ולא על זמן עבר, על המלך חזקיהו, כאשר עושים רב המפרשים.</p>

<p><margin side="right">¶2.44</margin>יש אומרים כי רבנו בנימן נהאונדי בסוף ימיו נסע ירושלימה, ושם כלה חייו, ומביאים סעד להשערתם ממה שאמר בסוף ספרו «משאת בנימן»: «שלום רב לכל בני הגולה ממני בנימן בן משה», כאלו רק מארץ ישראל אפשר לפנות אל בני הגולה, וכפי דעתנו אנחנו, מזה אין לנו להוציא לא תולדה חיובית ולא שלילית.</p>

<p><margin side="right">¶2.45</margin>אבל אחר כל זאת צריך להודות, שחקירתנו תובילנו לומר, שרבנו בנימן נהאונדי על כל פנים קצת זמן חי בירושלם, וזה מטעמים. הטעם הראשון נחנו אמרנו למעלה, שהוא היה תלמיד רבנו יאשיהו הנשיא, ומקום רבנו יאשיהו הנשיא היה בירושלם. והטעם השני התאר «נהאונדי» גם כן יוכל היות רגלים לדבר, יען לא יקראו את האדם על שם עירו או ארץ מולדתו, כי אם אחר צאתו, אנשי מקום מגוריו החדש, יכנוהו על שם עירו או ארץ מולדתו, כאשר זאת מודעת לכל.</p>

<p><margin side="right">¶2.46</margin>בסדר הזכרונות ביום השבת נזכר שם רבנו החכם בנימן נהאונדי מיד אחר שאול הנשיא, זכרונם לברכה ונֵרם יהל עלינו, וזכותם תגן עלינו, אמן.</p>

<p>החכם טוביה בן שמחה ז״ל לוי-בבוויץ׳</p>

<h1>III מאמר על רבנו דניאל הקומסי נ״ע (המאה התשיעית למה״נ)</h1> 

<p>מאת החכם טוביה ן׳ שמחה ז״ל לוי-בבוויץ׳</p>

<p>בעיר אלקאהרה יע״א במצרים</p>

<p>בש׳ 1947 למה״נ</p>

<h1>III<margin side="right">¶3.01</margin> רבנו דניאל בן משה הקומסי או דמאגאני (המאה התשיעית למה״נ)</h1>

<p><margin side="right">¶3.02</margin>רבנו דניאל בן משה, מכונה תמיד הקומסי ולפעמים גם דמאגאני, והתארים האלה יעידון, כי הוא מפרס, יען דמאגאן היא העיר הראשית במחוז קומיס בטאבאריסטן בפרס, אבל כנראה עוד בימי בחורותיו נסע ירושלימה והשתקע שם כל ימי חייו, והיה משתדל תמיד להרבות מספר הקראים על אדמת הקדש.</p>

<p><margin side="right">¶3.03</margin>פה לדעת כי במאה התשיעית נפוצה קריאה לנסוע ירושלימה למען עשות שם מרכז רוחני, מאיש בלתי ידוע, ואחרי כן נגלה שכותב הקריאה היה דניאל הקומסי אשר בה הוא קורא את הקראים מכל פאות העולם להקבץ בירושלם, ואומר בקריאתו ששרי המוסלימים נותנים להקראים חפש בחייהם, ובדתם, ואין לירוא מהרבנים. ונותן עצה באיזה דרך אפשר לעשות ישוב הקראים בירושלם, ואומר שצריך שכל קהלה וקהלה מממלכות אחרות תשלח שמה על הוצאותיה לפחות חמשה אנשים, והם יחיו בה בהוצאות הקהלות אשר שלחו אותם, ושיחיו האנשים האלה בירושלם חיי חסידים בקימם את כל המצות כמשפט, ושיתנהגו מנהג אבלי ציון בבכיה ואבלות על חרבן בית מקדש, לא יאכלו בשר ולא ישתו יין, ואז ה׳ ירצם ויחדש ימיהם כקדם.</p>

<p><margin side="right">¶3.04</margin>וזאת הקריאה היא מפנה נגד קצת הקראים בבבל, שהם היו אומרים שאין לנסוע ירושלימה, כי אם בבוא המשיח, וכי הקב״ה הפיץ את עם ישראל משם על עונותם, וכי הוא יקבצם שמה בבוא המשיח אך דניאל הקומסי אומר, שאין לחכות לְבוא המשיח, אך צריך לנסוע שמה קודם ביאת המשיח, ולבקש סליחה על עונות מהקב״ה, למען ימהר ויחיש ביאת המשיח. וכה אומר דניאל הקומסי:</p>

<quotation>הלא זה מנהג כל העולם, אם יקצוף אדם על אדם, הלא יבוא הנקצף אל הקוצף להתחנן לו, והבן הנקצף יבוא אל שער אביו והעבד אל שער אדוניו, ואם יקצוף המלך על אחד משריו ויאסרהו, הלא עליו להיות באבל, ולשנות את בגדיו ולהמנע מן תענוגי השרים, עד שישמע המלך וירצה בו וישיבהו אל כבודו... ואף כי יקצוף היוצר אלהי עולם על היצור, היכשר לו שיאכל וישתה עד שישוב אליו... ודע כי הנבלים אשר בישראל מדברים זה לזה, אין עלינו לבוא לירושלם, עד שיקבצנו, כאשר השליכנו. וזה דבר המכעיסים ואוילים, כי לולי גזר ה׳ עלינו מצוה לבוא אל ירושלם מן המדינות במספד ותמרורים, הלא בתבונתנו נדע כי על הנקצפים לבוא אל שער הקוצף להתחנן לו כאשר כתבתי למעלה, ואף כי צוה ה׳ לאנשי גלות לבוא אל ירושלם ולעמוד בתוכה תמיד לפניו באבל ובצום ובכי ומספד ושק ותמרורים יומם ולילה וכו׳</quotation>

<p indent="no">(ראה ס׳ Studies… and Textes לד״ר יעקב מאנן, חלק שני, פילאדלפייא, ש׳ 1935 דף 5 הערה 8).</p>

<p><margin side="right">¶3.05</margin>ופה צריך לזכור כי הקראים התיסדו בירושלם עוד מימי רבנו ענן הנשיא יר״א (וכבר כתבנו על זאת במאמרנו על ענן הנשיא יר״א), רק רבנו דניאל אלקומסי היה משתדל להרבות מספרם, וכן היו הקראים דרים לא רק בירושלם לבדה, כי אם גם במקומות אחרים בארץ ישראל. ורבנו יעקב אלקרקסני זוכר את שם החכם מליכ הרמלי אשר היה שוכן בעיר רמלא עוד מימי רבנו ענן הנשיא יר״א.</p>

<p><margin side="right">¶3.06</margin>ופה לנו לפרש, כי מגמת הקראים בנסיעתם ירושלימה היתה לא «מדינית» כאשר חפצים לבאר קצת חכמים חדשים מקרוב באו, כי אם «דתית», ואמת יהגה החכם יעקב מאנן בענין הזה, באמרו:</p>

<quotation>...ולכן כשעמד ענן בש׳ 760 לערך נשמר מן ההזיה המשיחית והתרכז רק ליסד כתה דתית חדשה על בסיס התורה הכתובה בהתנגדות למסֹרת הרבנים, מפני זה עלה בידו להסיר מעליו חשד הממשלה ולעשות תנועתו יותר קימת מאותן של אלה שקדמוהו</quotation>

<p indent="no">(ראה מאמרו «התנועות המשיחיות בימי מסעי הצלב הראשונים» בהעתון החדשי «התקופה» כרך כ״ג.)</p>

<p><margin side="right">¶3.07</margin>חי רבנו דניאל הקומסי בסוף המאה התשיעית, יען כי רבנו יעקב אלקרקסאני בספרו «המאורות והמגדלים» (كتاب الأنوار والمراقب) בל׳ ערבית, אשר חברו בש׳ 937 למה״נ, בספרו על הכתות אשר קמו בישראל, זכר את שם ר׳ דניאל דמאגאני באחרונה (אחר שמות ר׳ בנימן נהאונדי, משה אלזעפראני הידוע בשם אבו עמראן אלתפליסי, ומליך אלרמלי וישמעאל אלעכברי ומשוי אלעכברי). (עוכברי — שם עיר על שפת נהר חדקל המזרחית.)</p>

<p><margin side="right">¶3.08</margin>חכם רבני אחד ושמו רב נטרונאיי, ככתוב בסדורו של רב עמרם קורא את רבנו ענן הנשיא «אבי אביו של דניאל», ור״ל שהוא היה מצאצאי רבנו ענן הנשיא ודור שלישי לו, ואם כן, היה בן דורו של יאשיהו הנשיא אשר הוא ג״כ נכדו של ענן. אבל אין כעת לבאר, האמת בפי רב נטרונאיי או הוא חושב את ר׳ דניאל הקומסי מצאצאי ענן הנשיא בדרך מוסר, ור״ל שהוא היה מההולכים בעקבות ענן הנשיא, ומלות «אבי אביו של דניאל» צריכות שיובנו רק בדרך העברה, כלומר שדניאל היה מתלמידי תלמידי ענן בזמן, כמו שסוברים החכמים צונץ ור׳ שמחה פנסקער נ״ע (ראה ס׳ «לקוטי קדמוניות» דף 189 הערה 3). (ראה הוספה ראשונה.)</p>

<p><margin side="right">¶3.09</margin>כפי אשר ישערו קצת החכמים, רבנו דניאל הקומסי היה תלמיד ותיק לרבנו בנימן נהאונדי (ראה ס׳ «דד מרדכי» עלה 11, דף ב׳, אשר בו הוא כותב שרב בנימן נהאונדי העתיק לרב דניאל הקומצי) אבל בענין אחד הוא התנגד לדעת מורהו אשר אמר כי הקב״ה ברא מלאך אחד, והמלאך הזה הוא ברא את העולם (ראה מאמרי «בנימן נהאונדי הדין בן משה מ״כ»). הוא לא לבד השתדל לסתור את דעת מורהו בבריאת המלאך האחד הזה, אבל הוא הכחיש מציאות המלאכים מכל וכל, כאשר נספר למטה.</p>

<p><margin side="right">¶3.10</margin>הוא התנגד ג״כ הרבה פעמים לדעות רבנו ענן הנשיא, וזה רק בענפים ולא בשרשים, ועל כן הוציאו עליו דבה לאמר, שהוא, אשר היה קורא בראשונה את רבנו ענן הנשיא «ראש המשכילים» היה קורא אותו באחרונה «ראש הכסילים». ורבנו יעקב אלקרקסאני (המאה X) בספרו כתאב אלאנואר ואלמרקיב (ס׳ המאורות והמגדלים) בשער הראשון כותב בענין הזה ככה: גנאי גדול לאיש נבון וצדיק כר׳ דניאל הקומסי לאמר ככה על רבנו ענן הנשיא יר״א (ראה הוצאת לאון נימויי, נייו יורכ ש׳ 1939 הספר הראשון הדף החמישי).</p>

<p><margin side="right">¶3.11</margin>יוכל היות שהדבה הזאת מצד אחד, והכחשת מציאות המלאכים מצד שני, הן שתי סבות, אשר בגללן החכמים האחרונים נמנעו מהביא את שם רבנו דניאל הקומסי בלוח זכרון שמות החכמים אשר קמו בישראל ואשר זוכרים אותם הקראים בבתי הכנסיות בכל שבת ושבת אחר תפלת הבקר.</p>

<p><margin side="right">¶3.12</margin>רבנו דניאל הקומסי היה כותב את חבוריו, כמו מורהו המצוין, בל׳ הקדש, ולשונו לשון צחה וברורה, והוא היה יודע גם לשונות אחרות, ואת הלשון הערבית היה יודע על בריה. והמופת על זה, כי הוא לא לפעמים רחוקות מביא דוגמאות מלשון ערבית ומפרש על ידן את המלות העבריות.</p>

<p><margin side="right">¶3.13</margin>בתוך ספרֵי «גניזה של אלקאהרה» נזכרו פירושיו על התורה ועל ספרי יהושע ושופטים מהם הגיעו אלינו רק קטעים. מהקטעים האלה רואים אנחנו, כי הוא לא כתב את הפירושים האלה כדרך המפרשים האחרים על כל פסוק ופסוק, כי אם רק על מקומות חשובים או קשי ההבנה. והנה על המקומות האלה הוא כתב פירושים ארכים מפיצים אור על הפסוק מכל צדדיו, כן מנקדת ראות הדת, כן מנקדת ראות הפילוסופיא. והנה החכם אברהם הרכבי היה בראשונה מיחס את הקטעים הנ״ל לרבנו בנימן נהאונדי, ואחרי כן שב מדעתו (ראה הוספה שנית).</p>

<p><margin side="right">¶3.14</margin>ונביא פה דברי ר׳ דניאל הקומסי על בריאת האור ועל רוח האדם לרב נעימותם. על בריאת האור הוא אומר:</p>

<quotation>לפיכך זה הציר (מלשון <green>הַ֭דֶּלֶת תִּסּ֣וֹב עַל־צִירָ֑הּ</green> [משלי כ״ו 14], וכונתו על הכדור הארצי) אשר אנחנו בו, הוא משכן חשך ואפלה שנאמר <green>וְחֹ֖שֶׁךְ עַל־פְּנֵ֣י תְה֑וֹם</green> (בראשית א׳ 2). וארצנו היא מלבשת על פני תהום כמו פתרנו, וחשך הוא מוחזק עליה והוא אזרח בה, ואור גר בה, נכנס בזה השער ויוצא בזה השער. וחשך אפלה עומדים בה תמיד לילה ויום אילא בזמן כניסת אלוה האור בורחים חשך ואפלה, ובא האור ומתלבש בם (היינו: בחשך ואפלה) לא נראים באור אילא במקום עופל ומכוסה, ואור ממעלה מחוּזק, וחשך ממטה מחזק. זה במראית עינינו שהוא כך, לכך נאמר <green>וְחֹ֖שֶׁךְ עַל־פְּנֵ֣י תְה֑וֹם</green>...</quotation>

<p indent="no"><margin side="right">¶3.15</margin>ועל רוח האדם הוא אומר:</p>

<quotation>ובעת שנכנס (היינו: אדם הראשון) לגן היה נקי ובר, וכשיצא היה מגואל בחטא, כמו זה הרוח, שהיא נמשכת מאויר לגוף בפה, והיא טובה ומתרחים ויֹצאית מגוף רעה ונמוקה והיא משתנית ברגע אחד. ואלמלי זו הרוח היא נמשכת וננפחת ומנשבת בגוף, ומשמרת אותו כמו רוח אלהים שהיתה מרחפת ומשמרת מי תהום היה זה ה ... מפרק את כל העולם כלו במעלה ובמטה.»</quotation>

<p indent="no">(ראה ס׳ להחכם יעקב מאנן Textes and Studies... Vol. II Karaitica דף 12.)</p>

<p><margin side="right">¶3.16</margin>הוא חבר ג״כ «ספר המצות» אשר זוכר אותו רבנו יפת בן צעיר, אך גם הספר הזה לא הגיע אלינו בשלמות, ונשמרו ממנו רק קצת מאמרים מקֻטעים, והנה החכם אברהם הרכבי קבץ את המאמרים הנ״ל במקום אחד והדפיסם ביחד עם השריד והפליט מס׳ המצות לרבנו ענן הנשיא יר״א (ראה ספרו «לקוטי קדמניות» חלק שני, מדף 187 עד דף 192 וראה מאמרי ספרי רבנו ענן הנשיא יר״א). ההוצאה הזאת נמצאת אצלנו פה באוצר ספרי בית הדין.</p>

<p><margin side="right">¶3.17</margin>מהמאמרים המקטעים האלה נוכל להוכיח, כי חבורו זה מכיל ענין קדוש החדש, ענין השבת והמועדים, האסור והמותר, ענין העריות, הטהור והטמא והשאר.</p>

<p><margin side="right">¶3.18</margin>הוא חבר ג״כ ספר מיוחד בדיני הירושה הספר הזה ג״כ לא הגיע אלינו. החכם שכטר מצא בגניזת אל קאהרה קטע כתב יד, אשר בו נאמר על מחלקת סעדיה הגאון הפיתומי, נגד דניאל בן משה, הנודע בתאר אל קומסי, אשר חברו כדי להאיר עיני העם בשאלות הנוגעות אל דיני הירושה.</p>

<p><margin side="right">¶3.19</margin>בפירושיו על התורה, הוא מתעסק ג״כ בהתרת השאלה המיגעת מימי קדם את שכל נביאי האמת, ואנשי החקירה מאמות העולם, והיא השאלה: <green>מַדּ֗וּעַ דֶּ֤רֶךְ רְשָׁעִים֙ צָלֵ֔חָה שָׁל֖וּ כׇּל־בֹּ֥גְדֵי בָֽגֶד</green> (ירמיה י״ב 1) או אם נבטא את השאלה הזאת בדברי חכמי המוסר, מדוע אנחנו רואים בעולם הזה לפעמים רבות «צדיק ורע לו רשע וטוב לו», האם אין זה עוות צדק בחֵק השי״ת? והוא מוצא התרה לשאלה הזאת רק באמרו שהעולם הזה «בית המעשה», ורק בעולם הבא הוא «בית התגמול».</p>

<p><margin side="right">¶3.20</margin>חבוריו של רבנו דניאל הקומסי, היו לפני חכמים רבים הבאים אחריו, אך יותר מכֻלם מביאים את דבריו רבנו יעקב אלקרקסאני הנזכר למעלה בספרו «המאורות והמגדלים», ורבנו יהודה ההדסי בספרו «אשכל הכפר». ואחריהם זוכרים את דבריו רבנו אהרן ניקומידיאו בספרו «גן עדן» ורבנו יפת בן צעיר בספרו «ס׳ המצות», ורבנו אליהו בשייצי בספרו «אדרת אליהו».</p>

<p><margin side="right">¶3.21</margin>ואנחנו נַזכִּר פה קצת מפירושי רבנו דניאל אלקומסי, כפי מה שהביאם רבנו יהודה ההדסי בספרו «אשכל הכפר».</p>

<quotation><margin side="right">¶3.22</margin>האלפא ביתא קכ״ו, האות נון. בתורה כתוב: <green>וַיֹּ֣אמֶר לְאַבְרָ֗ם יָדֹ֨עַ תֵּדַ֜ע כִּי־גֵ֣ר ׀ יִהְיֶ֣ה זַרְעֲךָ֗ בְּאֶ֙רֶץ֙ לֹ֣א לָהֶ֔ם וַעֲבָד֖וּם וְעִנּ֣וּ אֹתָ֑ם אַרְבַּ֥ע מֵא֖וֹת שָׁנָֽה </green>(בראשית ט״ו 13) ובמקום אחר כתוב: <green>וּמוֹשַׁב֙ בְּנֵ֣י יִשְׂרָאֵ֔ל אֲשֶׁ֥ר יָשְׁב֖וּ בְּמִצְרָ֑יִם שְׁלֹשִׁ֣ים שָׁנָ֔ה וְאַרְבַּ֥ע מֵא֖וֹת שָׁנָֽה</green> (שמות י״ב 40), הוא מפרש שצריך להתחיל לספוֹר מן ילידת יצחק, כדי שתצא לנו ארבע מאות שנה לשעבוד מצרים. אבל בנוגע להפרש בשלשים שנה בין שני מספרים, הוא אומר, כי אולי נגזר אליהם יתרון שלשים שנה כי חטאו במצרים.

<margin side="right">¶3.23</margin>האלפא ביתא רל״ג האות ויו. הוא התיר לאכל רק ביצי דגים, ואסר ביצי העופות, יען בתורה כתוב: <green>כִּ֣י יִקָּרֵ֣א קַן־צִפּ֣וֹר ׀ לְפָנֶ֡יךָ בַּדֶּ֜רֶךְ בְּכׇל־עֵ֣ץ ׀ א֣וֹ עַל־הָאָ֗רֶץ אֶפְרֹחִים֙ א֣וֹ בֵיצִ֔ים וְהָאֵ֤ם רֹבֶ֙צֶת֙ עַל־הָֽאֶפְרֹחִ֔ים א֖וֹ עַל־הַבֵּיצִ֑ים לֹא־תִקַּ֥ח הָאֵ֖ם עַל־הַבָּנִֽים׃ שַׁלֵּ֤חַ תְּשַׁלַּח֙ אֶת־הָאֵ֔ם וְאֶת־הַבָּנִ֖ים תִּֽקַּֽח־לָ֑ךְ </green>(דברים כ״ב 6-7). כפי דעתו התורה התירה בזה לקחת רק את הבנים ולא זכר את הביצים, וא״כ הביצים אסורות לאכל. אבל התיר את ביצי הדגים על פי הפסוק: <green>כׇּל־רֶ֙מֶשׂ֙ אֲשֶׁ֣ר הוּא־חַ֔י לָכֶ֥ם יִהְיֶ֖ה לְאׇכְלָ֑ה </green>(בראשית ט׳ 3), יען כפי דעתו, ביצי הדגים הן רמש חי, ועל כן הן מותרות לאכל, אבל ביצי העופות הן «רמש מת», ועל כן הן אסורות לאכל.

<margin side="right">¶3.24</margin>האלפא ביתא רל״ו אות זין. בדרך חכמינו הקדמונים רבנו ענן הנשיא ורבנו בנימן נהאונדי, רבנו סהל הכהן, ורבנו לוי הלוי, הוא ג״כ אוסר אכילת בשר בגלות, בהשענו על הפסוק: <green>וְעָשִׂ֤יתָ עֹלֹתֶ֙יךָ֙ הַבָּשָׂ֣ר וְהַדָּ֔ם עַל־מִזְבַּ֖ח ה׳ אֱלֹהֶ֑יךָ וְדַם־זְבָחֶ֗יךָ יִשָּׁפֵךְ֙ עַל־מִזְבַּח֙ ה׳ אֱלֹהֶ֔יךָ וְהַבָּשָׂ֖ר תֹּאכֵֽל</green> (דברים י״ב 27). כפי דעתם הבשר מותר אחר שישפך דם הבהמה על המזבח, וכעת כיון אין לנו מזבח לשפוך דמו עליו, אם כן אכילת הבשר אסורה.

<margin side="right">¶3.25</margin>האלפא ביתא ר״מ אות ר׳. בתורה כתוב: <green>לֹֽא־תְבַשֵּׁ֥ל גְּדִ֖י בַּחֲלֵ֥ב אִמּֽוֹ</green> (שמות כ״ג 19) יש חכמים מפרשים את המלה <green>גְּדִ֖י</green> בענין «בכורים», בשוותם אותה למלת «מגד», אשר פירושה «תבואה» או «פרי», ומלת <green>אִמּֽוֹ</green> מפרשים בענין «עמו» כאלו כתוב בעי״ן, ואומרים שבזה הפסוק התורה אסרה לבשל בכורים או פֵרות בחלב, והמפרשים האלה מן אחינו הרבנים, אשר הם אוסרים אכילת בשר בחלב. אבל רבנו דניאל הקומסי טוען עליהם ואומר, שאין לפרש את פסוקי התורה בדרך עקלקלות, וכי פה אסרה התורה לבשל את הגדי בחלב אמו, ואין לנו צרך בשנוי האותיות למען בְדוא פרוש אחר כחפץ לבנו. ומזה הפסוק מובן ברור, כי אין אסור לנו לאכול הבשר עם החלב, רק בתנאי שלא יהיה החלב — חלב האם.

<margin side="right">¶3.26</margin>האלפא ביתא רנ״ו אות נון. גם הוא אמר (כמו קצת חכמינו הקדמונים) איש כי ימות בכל מיני מיתה, בין במשכב, בין יטבע בנהר, או יחנק, או יתלה או יהרג בדין וימות, או ישקה בסם וימות בכל מיני תוצאות מות ההווים בעולמך, סר וחלף מעולמו, אם לפני בניו או לאחרי מות בניו, והניח בניו יוצאי ירכו, הם יירשו את כל רכוש אבי אביהם כראוי לבניו בדעת חכמתך. ערכו ודומהו כמו שלקחו בנות צלפחד את נחלת אביהן להן. ואמר <green>וּבֵן֙ אֵ֣ין ל֔וֹ וְהַֽעֲבַרְתֶּ֥ם אֶת־נַחֲלָת֖וֹ לְבִתּֽוֹ</green> כתורתך (במדבר כ״ז 8). פתרונו, בן קודם לבת וכל יוצאי ירכו של בן קודמים לבת...

<margin side="right">¶3.27</margin>האלפא ביתא רפ״ז אות גימל. נבלת בהמה טהורה, אחר שנעשתה לפעלות אינה מטמאה לאדם בנגיעתה להזהרה. שנא׳ <green>וְחֵ֤לֶב נְבֵלָה֙ וְחֵ֣לֶב טְרֵפָ֔ה יֵעָשֶׂ֖ה לְכׇל־מְלָאכָ֑ה וְאָכֹ֖ל לֹ֥א תֹאכְלֻֽהוּ</green> (ויקרא ז׳ 24) למאכלך, כי נתנבל מטהרה, אמר יעשה לכל מלאכה, יען כי יצא מקדושתו ואמר לא תאכלוהו אזהרה, למשל אם יעשו מהחלב בורית, הוא איננו אסור. (ראה הוספה שלישית.)

<margin side="right">¶3.28</margin>האלפא ביתא שי״ו אות חית. פסוק <green>עֶרְוַ֥ת אָבִ֛יךָ וְעֶרְוַ֥ת אִמְּךָ֖ לֹ֣א תְגַלֵּ֑ה</green> (ויקרא י״ח 7) הוא מפרש לא על האב עצמו ולא על האם עצמה, כי אם פירש על בת אח ועל בת אחות, באמרו כי הן ערות אב וערות אם ועל כן אסורות הן. אבל החכמים טענו עליו ואמרו, כי בזה הפסוק הענין על האב עצמו ועל האם עצמה, ור״ל שהבת לא תשכב עם אביה, והבן לא ישכב עם אמה [צ״ל אמו]. אבל אסור בת האח ובת האחות החכמים הוציאו ממקום אחר, ואמרו שבת האח ובת האחות אסורות מפני שהתורה אסרה «שאר הבשר», ובת האח ובת האחות הן «שאר בשר» (ויקרא י״ח 6). וכפי דעתו מלת «בשר» תשתמש התורה לששה שארים, והם אב ואם, בן ובת, אח ואחות. אבל מלות «שאר בשר» תשתמש התורה לשארי השארים. למשל אב האב, אם האם, אחי האב ואחיותיו, אחי האם ואחיותיה, בני האח ובנותיו, בני האחות ובנותיה וכן השאר. (ראה הוספה רביעית והוספה חמישית.)

<margin side="right">¶3.29</margin>האלפא ביתא שע״ג אות בית. אם כי רבנו דניאל הקומסי היה חכם גדול בחכמת התורה, אבל בחכמת הטבע לא היה כחו גדול, כמו רוב חכמינו הקדמונים, ולא הלך הלאה מחכמת חכמי היונים במקצוע הזה. ועל כן אנחנו רואים אותו מתחזק להוכיח את דעתו המשֻנה בענין מה מן הטבע, בהביאו פסוקים מן התנ״ך ובפרשו אותם פרוש מעוקל. למשל הוא היה מחזיק בדעת האומרים כי כל הגלגלים, ר״ל המאורות הם בעלי רגש ושואל, איך הם תמיד מתגלגלים ומתהלכים ולא שוקטים בעצימת עין, והיש דבר בעולם אשר יש לו רגישה ואין לו שקיטה? — ואומר דניאל הקומסי כי יש עוף בארץ אדום תמיד מתעופף ורוגש ואינו יושב לא שוקט, וכי על העוף הזה רמז איוב הצדיק ע״ה באמרו: <green>הֲ‍ֽ֭מִבִּינָ֣תְךָ יַֽאֲבֶר־נֵ֑ץ יִפְרֹ֖שׂ כנפו לְתֵימָֽן</green> (איוב ל״ט 26).<sup>*¶3.29.1</sup>

<margin side="right">¶3.29.1</margin>ומפרשים אחרים אומרים ששם עוף פלא הזה, הוא חול אשר בא זכרו ג״כ בס׳ איוב «<i>וכחול ארבה ימים</i>» (איוב כ״ט 18). ויש מפרשים אומרים ששם העוף האגדי הזה הוא נשר. ומספרים שהנשר האגדי הזה מאריך ימים עד חמש מאות שנה או אלף שנים, ואחרי כן מרגיש כי בא קצו, ומגביה עוף ומתקרב אל השמש, והשמש שורף אותו והוא נהפך לאפר, ומבין ערמות אפרו נגלה או נולד אפרוח־נשר קטן אשר ג״כ מאריך ימיו, ובסוף חייו עושה מה שעשה אביו וכן עד סוף העולם. וכפי מחשבתם על נשר הפלא הזה בא בפסוק: «תתחדש כנשר נעוריכי» (תהלים ק״ג 5). והנה אגדה על עוף פלא כזה נמצאת גם אצל עמי איירופא, והם קוראים לו <i>פֶנִיכס</i> (Phenix), וגם באגדות שבטי הערבים יש ספורים על עוף פלא כזה, אשר שמו אצלם אבאביל (أبايل)</quotation>

<p><margin side="right">¶3.30</margin>רבנו דניאל הקומסי אומר, כי אין לנו להתנהג בהמנהגים אשר היו מחזיקים בם אבותינו קודם נתינת התורה. למשל:</p>

<quotation>1. <margin side="right">¶3.31</margin>אין לאיש לקחת את דודתו, אעפ״י עמרם, אבי רבנו משה ע״ה לקח את דודתו.

2. <margin side="right">¶3.32</margin>אין לאיש לקחת את אשת אחיו, אעפ״י אונן בן יהודה לקח את אשת אחיו ער.

3. <margin side="right">¶3.33</margin>אין לאיש לקחת שתי אחיות, אעפ״י יעקב אבינו ע״ה לקח שתי אחיות רחל ולאה. כי כל אלה היו קודם מתן התורה.</quotation>

<p><margin side="right">¶3.34</margin>כל הידיעות הנ״ל על רבנו דניאל הקומסי שאבנו מס׳ «אשכל הכפר», וכעת נוסיף פה עוד קצת מפירושיו אשר שאבנו אותם ממקורות אחרים, ונאמר</p>

<quotation>1. <margin side="right">¶3.35</margin>רבנו דניאל הקומסי ג״כ מאשר ומקים את דין הראִיָה המוחשת, כמו רבנו ענן הנשיא יר״א. ובהיות כי גם אחינו המוסלימים מחזיקים בדין הראיה המוחשת בקדוש החדשים, ותנאי הקדוש אצלנו ואצלם שווים, התיר הוא לקבל עדות אחינו המוסלימים בענין ראית הירח.

2. <margin side="right">¶3.36</margin>הוא אסר לעשות מלאכה ביום השבת לא לבד ביד עבד עברי, כי אם גם ביד עבד שאינו ישראל, ובלי הפרש, יהיה העבד הזה שכיר יום, או עבד לזמן מעוין.

3. <margin side="right">¶3.37</margin>הוא אסר לצאת מתחום העיר וחוצה לא לבד ביום השבת, כי אם גם בימי המועדים, יען אצלו קדשת ימי המועדים שוה לקדשת יום השבת. ואמר, אם כי בתורתנו הק׳ מצאנו, שבני ישראל יצאו ממצרים בחמשה עשר בניסן, ור״ל ביום חג המצות, הנה מזה לא נוכל להוציא התר היציאה מתחום העיר בימי המועדים, יען היציאה ממצרים היתה קודם מתן התורה, אשר אז צוה לנו ה׳ לקדש את יום השבת.

4. <margin side="right">¶3.38</margin>הוא אומר על יום חג השבועות, שחוב שנקדש אותו בודאי ביום ראשון לשבוע ואסור לקדשו ביום אחר מימי השבוע, כמו שכתוב בתורה: <green>וּסְפַרְתֶּ֤ם לָכֶם֙ מִמׇּחֳרַ֣ת הַשַּׁבָּ֔ת מִיּוֹם֙ הֲבִ֣יאֲכֶ֔ם אֶת־עֹ֖מֶר הַתְּנוּפָ֑ה שֶׁ֥בַע שַׁבָּת֖וֹת תְּמִימֹ֥ת תִּהְיֶֽינָה׃ עַ֣ד מִֽמׇּחֳרַ֤ת הַשַּׁבָּת֙ הַשְּׁבִיעִ֔ת תִּסְפְּר֖וּ חֲמִשִּׁ֣ים י֑וֹם וְהִקְרַבְתֶּ֛ם מִנְחָ֥ה חֲדָשָׁ֖ה לַיהֹוָֽה׃ </green>(ויקרא כ״ג 16-15), יען המובן ממלות <green>מִמׇּחֳרַ֣ת הַשַּׁבָּ֔ת</green>, הוא יום ראשון, ולא יום אחר מימי השבוע.

5. <margin side="right">¶3.39</margin>בענין חג הסכות הוא אומר, שחוב עלינו ליפות את הסֻכה אשר נעשה, בכל מיני פרות טובים ויפים, ואומר שמה שכתוב בתורה: <green>וּלְקַחְתֶּ֨ם לָכֶ֜ם בַּיּ֣וֹם הָרִאשׁ֗וֹן פְּרִ֨י עֵ֤ץ הָדָר֙...</green> (ויקרא כ״ג 40) הכונה על התמר, והביא סעד לדבריו מן הכתוב: <green>זֹ֤את קֽוֹמָתֵךְ֙ דָּֽמְתָ֣ה לְתָמָ֔ר...</green> (שיר השירים ז׳ 8) וזה נגד דעת האומרים, והם אחינו הרבנים, שהכונה במלות «<green>פְּרִ֨י עֵ֤ץ הָדָר֙</green>» — «פרי עץ הַדָּר באילנו» כמו האתרוג, אשר הוא במשך כל השנה נמצא על האילן. והנה הדקדוק ימאן בפרוש האחרון הזה, יען הכונה במלת <green>הָדָר֙</green> — יפה, נאה, ואם היתה הכונה במלת <green>הָדָר֙</green> «אשר דר», צריך היה לכתוב «הַדָּר» (הדלת בדגש) ולא <green>הָדָר֙</green>.

6. <margin side="right">¶3.40</margin>הוא אסר אכילת בשר בהמה או חיה בגלות, מסבה שאין לנו בגלות מזבח לזרוק את דמו עליו (ראה ס׳ ויקרא סימן י״ז). ומן העופות התיר רק תורים ובני יונים, אשר תרגומם בל׳ ערבית סממנים וחמם (سمان وحمام), ואומר שאף על פי שהתורה אסרה לנו רק אחד ועשרים מיני עופות, והם הנזכרים בס׳ דברים י״ד 11-18, וכל המינים האחרים זולתם מותרים. אבל יען אנחנו שכחנו את לשון תורתנו ולא נוכל כעת לקום בלי ספק על תרגום השמות האחד ועשרים של העופות האסורים על בֻרים, ועל כן מדאגה מדבר שלא נשגה, נאכל רק שני המינים הנ״ל, אשר אנחנו קבלנו מדור אל דור, שהם טהורים ומותרים לאכילה.

7. <margin side="right">¶3.41</margin>כפי דעתו מותרים לאכילה רק ארבעה מיני הארבה, והם הנזכרים בתורה: הארבה, הסלעם, החרגל, והחגב. 

8. <margin side="right">¶3.42</margin>רבנו דניאל הקומסי היה מן בעלי הרִכּוּב, ואסר לקרובי הבעל כל קרובי האשה, כי כפי דעתו הבעל והאשה הם יחשבו כגוף אחד, כמו שכתוב: <green>עַל־כֵּן֙ יַֽעֲזׇב־אִ֔ישׁ אֶת־אָבִ֖יו וְאֶת־אִמּ֑וֹ וְדָבַ֣ק בְּאִשְׁתּ֔וֹ וְהָי֖וּ לְבָשָׂ֥ר אֶחָֽד</green> (בראשית ב׳ 24).

9. <margin side="right">¶3.43</margin>מה שכתוב בתורה: <green>וְאִשָּׁ֥ה אֶל־אֲחֹתָ֖הּ לֹ֣א תִקָּ֑ח לִצְרֹ֗ר לְגַלּ֧וֹת עֶרְוָתָ֛הּ עָלֶ֖יהָ בְּחַיֶּֽיהָ</green> (ויקרא י״ח 18), הוא מפרש על אחות מֻעברת [ר״ל חורגת] ולא אמתית, ואומר שנשיאת אחות אמתית על אשתו אסורה לעולמים בהקש גזרה שוה, מפסוק <green>עֶרְוַ֥ת אֵֽשֶׁת־אָחִ֖יךָ לֹ֣א תְגַלֵּ֑ה עֶרְוַ֥ת אָחִ֖יךָ הִֽוא</green> (ויקרא י״ח 16) וכמו שלשני אחים אסורה אשה אחת לעולמים כן לשתי אחיות אסור איש אחד לעולמים, אבל נשיאת אחות מעברת של האשה אסורה רק בחייה, למען לא יהיה צרור ביניהן, אבל אחרי מות האשה, מותר לקחת את אחותה המעברת, יען אז כבר סרה סבת הצרור.

10. <margin side="right">¶3.44</margin>פה להזכיר כי רבנו דניאל הקומסי אומר שהתחלת ראש השנה לא מיום ראשון לחדש תשרי, שהוא יום מועד תרועה, כאשר הוא אצלנו כעת, כי אם מיום עשירי לח׳ תשרי, שהוא יום הכפורים. ואנחנו רואים שאולי האמת אתו, יען כן כתוב בתורתנו הק׳ באר היטב: <green>וְהַֽעֲבַרְתָּ֞ שׁוֹפַ֤ר [תְּרוּעָה֙] בַּחֹ֣דֶשׁ הַשְּׁבִעִ֔י בֶּעָשׂ֖וֹר לַחֹ֑דֶשׁ בְּיוֹם֙ הַכִּפֻּרִ֔ים תַּעֲבִ֥ירוּ שׁוֹפָ֖ר בְּכׇל־אַרְצְכֶֽם׃ וְקִדַּשְׁתֶּ֗ם אֵ֣ת שְׁנַ֤ת הַחֲמִשִּׁים֙ שנה </green>(ויקרא כ״ה 9-10).</quotation>

<p indent="no"><margin side="right">¶3.45</margin>נחנו רמזנו בתחלת מאמרנו כי רבנו דניאל הקומסי היה איננו מאמין במציאות המלאכים, וכעת נבאר דעתו זאת בפרוטרוט.</p>

<p><margin side="right">¶3.46</margin>רבנו דניאל הקומסי איננו מאמין שנמצאים מלאכים בעולם, ר״ל נמצאים רוחניים אשר להם כח הדבור כבני האדם, וכי הקב״ה שולח אותם על הארץ למלא את גזרותיו, יען לא נזכר בתורה לא בסדר ששת ימי הבריאה ולא בשום מקום אחר דבר על בריאת המלאכים, ואעפ״י שקצת חכמים אמרו שהמלאכים נבראו ביום ראשון, אין להם על מה להשען. ורבנו דניאל הקומסי מפרש את המלות «מלאך», «מלאכים» על כחות הטבע ואומר שכל כחות הטבע למשל: רוח, אש, ענן, רעש, גשם — כלם הם שליחי השם, כלם הם מלאכי השם, וכן כל הרעות והיסורים הבאים על בני אדם, הם גם כן שליחי השם למלא את גזרותיו, לישר את רגלי בני אדם למעגלי צדק. ומחזק את דעתו זאת בפסוקים מן התנ״ך. ואלה הם הפסוקים: <green>עֹשֶׂ֣ה מַלְאָכָ֣יו רוּח֑וֹת מְ֝שָׁרְתָ֗יו אֵ֣שׁ לֹהֵֽט </green>(תהלים ק״ד 4), <green>יְשַׁלַּח־בָּ֨ם </green> (במצרים) <green>׀ חֲר֬וֹן אַפּ֗וֹ עֶבְרָ֣ה וָזַ֣עַם וְצָרָ֑ה מִ֝שְׁלַ֗חַת מַלְאֲכֵ֥י רָעִֽים</green> (תהלים ע״ח 49) והוא אומר שיש בתורה פסוק, אשר בו עמוד הענן נקרא מלאך, והוא הפסוק: <green>וַיִּסַּ֞ע מַלְאַ֣ךְ הָאֱלֹהִ֗ים</green> <green>הַהֹלֵךְ֙ לִפְנֵי֙ מַחֲנֵ֣ה יִשְׂרָאֵ֔ל וַיֵּ֖לֶךְ מֵאַחֲרֵיהֶ֑ם וַיִּסַּ֞ע עַמּ֤וּד הֶֽעָנָן֙ מִפְּנֵיהֶ֔ם וַיַּֽעֲמֹ֖ד מֵאַחֲרֵיהֶֽם </green>(שמות י״ד 19).</p>

<p><margin side="right">¶3.47</margin>ואם לפעמים נראה שהמלאכים נזכרו בתנ״ך בשמותם «גבריאל» «מיכאל», רבנו דניאל הקומסי אומר, שהם נבראו רק בשעתם עם מלבושיהם ומתדמים לנביאים במראים משונים, כפי צרך העתים והזמנים, פעם נראים חגורים בכלי מלחמה, אם העת עת קצף וחמה, ופעם נראים כאיש זקן בעל שיבה, אם העת עת רצון והשגחה לטובה (ראה «קול יהודה» אות ה׳ בסדור יום הכפורים המחובר מאת רבנו יצחק בן שלמה בע״ס «אור הלבנה»).</p>

<p><margin side="right">¶3.48</margin>החכם הרבני שמואל פוזננסכי נ״ע אומר שרבנו דניאל הקומסי השתדל בדעתו זאת לא לבד לסתור את דעת מורהו ר׳ בנימן נהאונדי אשר זכרנוה למעלה, כי אם השתתף בזה לדעת כת הצדוקים אשר היו מכחשים מציאות המלאכים מכל וכל, כאשר בא זכרם באבן גליון, «כי הצדוקים אומרים שאין תחית המתים, ואין מלאך ואין רוח, אבל הפרושים מאמינים בכל אלה» (פעלי השליחים כ״ג 8). (ראה הוספה ששית.)</p>

<p><margin side="right">¶3.49</margin>וראינו לחתום את מאמרנו זה בזכרון כי רבנו יהודה הדסי בספרו, «אשכל הכפר» קורא את רבנו דניאל הקומסי, כמו שהוא קורא גם את חכמינו האחרים בשם «משכילי», ומובנו אצלו כמובן «קראי», יען הוא קורא תמיד את בני מקרא בתאר «משכילים», כי על דעתו מה שכתוב בדניאל: <green>וְהַ֨מַּשְׂכִּלִ֔ים יַזְהִ֖רוּ כְּזֹ֣הַר הָרָקִ֑יעַ וּמַצְדִּיקֵי֙ הָֽרַבִּ֔ים כַּכּוֹכָבִ֖ים לְעוֹלָ֥ם וָעֶֽד</green> (דניאל י״ב 3) הוא רמז על הקראים.</p>

<p><margin side="right">¶3.50</margin>וכונתנו בזכרנו זאת, כי רבנו יהודה הדסי החכם הגדול המדקדק מאד במצות התורה חושב את רבנו דניאל הקומסי לקראי שלם, אעפ״י שהוא בקצת פירושיו נוטה מפירושי רבנו ענן הנשיא יר״א, וזאת עפ״י החרות אשר נִתנה לכל מאמין בתורה מרבנו ענן הנשיא עצמו, שאמר «חפשו באורייתא שפיר ואל תשענו על דעתי» וזאת תהי תשובתנו לקצת חכמים שנוטים לומר שרבנו דניאל הקומסי יצא חוץ ממחיצת דת הקראות, וזאת טעות בידם.</p>

<p><margin side="right">¶3.51</margin>ונזכיר פה לקרבת הפרשיות כי רבנו יהודה הדסי מכנה את הקראים גם בשם «התאנים הטובות», כי כפי דעתו מה שכתוב: <green>הַדּ֣וּד אֶחָ֗ד תְּאֵנִים֙ טֹב֣וֹת מְאֹ֔ד כִּתְאֵנֵ֖י הַבַּכֻּר֑וֹת </green>(ירמיה כ״ד 2) הוא שב אל הקראים. ורבנו סלמון בן ירוחים נ״ע ורבנו ראובן בע״ס העשר, וכן חכמינו האחרים מכנים את הקראים בשם «שושנים» כי לפי דעתם כל מלות «שושנים» «ונצנים» ודומיהן הנזכרות בס׳ שיר השירים ובספרי הקדש האחרים, הן תארים לצדיקים, והצדיקים אצלם הם הקראים, יען כפי דעתם רק הקראים הולכים בדרך ישר בפרוש התורה והמצוה. ואנחנו נזכר פה כי גם חכמי אמות העולם מודים בזאת, כי הקראים שמרו את תורת משה רבנו ע״ה בטהרתה, בלי נטות ימין ושמאל, ולנו חפץ לדבר על הענין הזה במאמר מיוחד, אם יעזרנו השם.</p>

<h1><margin side="right">¶3.52</margin>הוספה ראשונה</h1>

<p><margin side="right">¶3.53</margin>ויש חכמים שאומרים שרבנו ישראל בן דניאל הדין האסכנדרי הוא בן רבנו דניאל הקומסי הזה, וזה איננו נכון, יען שרבנו ישראל חי בשנת ארבעת אלפים ושמנה מאות ועשרים ושתים שנה ליצירה, והיא 1062 למה״נ, ורבנו דניאל הקומסי חי במאה התשיעית למה״נ, אבל לא רחוק להיות, כי ר׳ ישראל הדין היה מיוצאי חלציו של ר׳ דניאל הקומסי. ורגלים לדבר כי רבנו משה בשייצי בספרו, «זבח פסח» מכנהו «ישראל הקומסי מחכמי דסטר».</p>

<p><margin side="right">¶3.54</margin>כיון שזכרנו פה את שם רבנו ישראל בן דניאל הדין האסכנדרי נוסיף פה לזכרון ונאמר, כי הוא הוא חבר ס׳ המצות, והוא הוא אשר כתב שיר בקרת המתחיל «בא השוגה הפיתומי, הוא ושמואל ילד חפני, לעקור את דת בעלי מקרא כאשר זמם בן הצפני» נגד שני הגאונים בסורא בבבל, והם ר׳ סעדיה בן יוסף הגאון, הנקרא בפי חכמי הקראים «סעדיה הפיומי» (הגאון היותר מפורסם בין הגאונים בסורא, נפטר בש׳ 942 למה״נ) ור׳ שמואל בן חפני (והוא כהן כפי דעת החכם ר׳ אברהם פירקאוויץ׳) אשר היה הגאון האחרון בסורא, שנפטר בש׳ 1034 למה״נ.</p>

<p><margin side="right">¶3.55</margin>השיר הנ״ל נדפס פעמים. פעם ראשונה נדפס בהשמטות ובלבול השורות בס׳ «לקוטי קדמוניות» להחכם ר׳ שמחה פינסקער דף ‏174-176‏.‬ ופעם שנית הדפיסו החכם החוקר ר׳ אברהם פירקאוויץ׳ בס׳ «בני רשף» דף 3-12, הנדפס בוויען בש׳ 5631 ליצירה, והוא 1871 למה״נ מתקן ובשלמות, וכתב עליו ביאור.</p>

<h1><margin side="right">¶3.56</margin>הוספה שנית</h1>

<p><margin side="right">¶3.57</margin>פה להזכיר כי פירוש רבנו דניאל הקומסי נ״ע על ס׳ בראשית נצל משני הזמן הודות להפילוסוף והרופא המפורסם ר׳ יוסף שלמה דלמדיגו, הנודע בשם «ישר מקנדיאה» יען הוא נולד באי קנדייא, (והוא האי הנודע כעת בשם «כריט») לאביו החכם ר׳ אליה בש׳ 1591 למה״נ ונפטר בעיר פראגא בש׳ 1655 למה״נ.</p>

<p><margin side="right">¶3.58</margin>לאיש הגדול הזה, והוא מאחינו הרבנים, היה יחס לקצת חכמי הקראים ועל כן נטיף קצת דברים על תולדותיו. הוא הקשיב לקח בבית הספר העליון בעיר פאדובא באיטלייא, והעמיק בחכמת החשבון והתכונה תחת יד התוכן הגדול גאליליי גאלילאו. הוא אהב לשוטט בארצות שונות והיה אוהב ספרים (Bibliofil), ובאוצר ספריו הוא אסף הרבה גם מספרי חכמי הקראים, והיה מוקיר את חכמי הקראים וספריהם מאד.</p>

<p><margin side="right">¶3.59</margin>הוא היה בפולונייא וליטבא, והיה איזה זמן לרופא לנשיא ליטבא ראדזוויל בעיר ווילנא. בהיותו שם התודע לחכם הקראים בעיר טרוקי רבנו זרח בן נתן הטרוקי (נולד בטרוקי בש׳ 1580 למה״נ) ובא בקשר אהבה עמו. רבנו זרח הטרוקי פנה אל יש״ר בשתים עשרה שאלות בחכמות החשבון, התכונה, בחכמת הטבע ובחכמת הכימייא ויבקש ממנו לתרץ לו שבעים קושיות בחכמות הנ״ל. בתורת תשובה להשאלות הנ״ל חבר החכם יש״ר את ספרו הנודע בשם «אֵילִם» (על שם הפסוק: <green>וַיָּבֹ֣אוּ אֵילִ֔מָה וְשָׁ֗ם שְׁתֵּ֥ים עֶשְׂרֵ֛ה עֵינֹ֥ת מַ֖יִם וְשִׁבְעִ֣ים תְּמָרִ֑ים וַיַּחֲנוּ־שָׁ֖ם עַל־הַמָּֽיִם </green>(שמות ט״ו 27).)</p>

<p><margin side="right">¶3.60</margin>וכאשר בא יש״ר בדרך מסעותיו מצרימה לבקש אחר ספרים יקירי המציאות התודע לחכם הקראים באלקאהרה [קהיר], הוא רבנו יעקב אסכנדרי, אשר בא שמו בלוח הרביעי, בין שמות החכמים, אשר הקראים זוכרים את שמותם בכל שבת ושבת אחר תפלת הבקר. רבנו יעקב אסכנדרי זה כתב חקירות על השאלות אשר באו בששה השערים הראשונים מחבורי התוכן המפורסם אבכליד (אכלידס), ועל פי בקשתו כתב החכם יש״ר חבור על מלאכת המכונה Mécanique, החכם יש״ר מהלל מאד את חכמת רבנו יעקב אסכנדרי וככה כותב עליו באגרת האחוז אשר נזכר למטה: «ובעיר אלקאהרה במצרים ראיתי אחד מיוחד הגבור נשא ונעלה כהר״ר יעקב אסכנדרי חכם ונבון בלמודים, הוסיף נפך משלו פי׳ צורות בספר אוקלידס במופתים הנדסיים».</p>

<p><margin side="right">¶3.61</margin>נודע בעולם הספרות המכתב רחב ידים אשר שלח יש״ר לאהובו ורעו רבנו זרח הטרוקי הנ״ל, אשר חכמי הספרות קוראים אותה «אגרת אחוז» (יען היא מתחלת במלות «אחוז בחבלי הבלי יושבי חלד בין שיחים נוהה וגועה»). האגרת הזאת נדפסה ביחד עם ספר «פנת יקרת» לרבנו יצחק בן שלמה בע״ס «אור הלבנה», בש׳ 5594 לבריאה בעיר גוזלווא בחצי האי קרים ברוסייא. והחכם אברהם גייגער תרגם אותה ללשון אשכנזית, והדפיס אותה פעם שנית עם התרגום בספרו «מלא חפנים» 1840 למה״נ. באגרת הזאת החכם יש״ר זוכר את כל הספרים אשר חבר, והם המון רב, וכן זוכר את כל הספרים יקירי המציאות אשר זכה לקנותם במסעיו הרבים. למעלה זכרנו שהוא היה מוקיר את חכמי הקראים וחבוריהם, והנה באגרת אחוז זאת הוא כותב במקומות שונים ככה: «ידוע תדע פני צאנך ושית לבך לעדרים שני צנתרות הזהב הקראים הרבנים האהרנים», וכונתו פה על רבנו אהרן הראשון הרופא בעל המבחר (המאה XIII), ורבנו אהרן האחרון ניקומידיאו (המאה XIV) בע״ס «עץ חיים» ו«כתר תורה» ו«גן עדן».</p>

<p>ועוד אומר שם: «ובמעלה ובמדרגה זו בפירוש הכתובים אני כולל מפרשי הקראים כגון ר׳ יעקב בעל ס׳ העשר (המאה XI), וספר המבחר וספר כתר תורה. וכל מה שפירשו בנביאים ובכתובים, כלם ברורים, כלם ערבים ולפשט קרובים, ובמדרגה השנית הם פירושי הרד״ק, ובמדרגה השלישית הם ביאורי רש״י על הכ״ד ספרים...»</p>

<p><margin side="right">¶3.62</margin>פה צריך לשים לב, כי רד״ק ורש״י הם אבות מפרשי התורה אצל אחינו הרבנים, והרב יש״ר מקנדיאה שם את מפרשי הקראים הנזכרים למעלה במדרגה יותר עליונה מהם, כי ישר לבו אמריו ודעת שפתיו ברור מללו (ראה הקדמת החכם ר׳ יהודה סאווסקאן לספר «כתר תורה» לרבנו אהרן השני ניקומידיאו, אשר הוציאו לאור בעיר גוזלווא בש׳ 1866 למה״נ).</p>

<p><margin side="right">¶3.63</margin>קשה עלי מאד כי אין בידי להוסיף דבר על תולדות רבנו יעקב החכם אסכנדרי, אשר זכה שֶׁתֵּחַד כבודו בין החכמים הגדולים אשר שמותם נזכרים בבתי כנסיותינו בכל שבת ושבת ואשר פילוסוף וחכם יקר כיש״ר מקנדיאה מהלל את חכמתו, ואין אתנו יודע עד מה מחייו, ואיה חבוריו, ולא אוכל להגיד אפילו את יום הלדתו או יום פטירתו, רק זאת נדע בברור כי הוא חי בימי יש״ר מקנדיאה ור״ל במאה XVII ותו לא מידי.</p>

<p><margin side="right">¶3.64</margin>בס׳ משלי, שלמה המלך ע״ה אומר<green> וְדָבָ֖ר בְּעִתּ֣וֹ מַה־טּֽוֹב </green>(משלי ט״ו 23). אני מוצא לנכון לזכור פה מה שכתבתי במאמרי אשר נדפס בלוח השנתי שלנו לש׳ 5704 לבריאה, אני אמרתי שם (בעברית דף 17 ובערבית דף 34) שצריך שיהיה בחכם חנא איש מיוחד לשמור על הספרים העתיקים וכתבי יד הנושנים בגניזה (Archiv), למען לא יהיו הדברים יקירי המציאות ויקירי הערך האלה מאכל לשִני העש והרקבון וכו׳. ופה אוסיף עוד קצת מלין מעט צרי ומעט דבש בענין החשוב הזה.</p>

<p><margin side="right">¶3.65</margin>ואתחיל ואומר, שצריך שיהיה לנו בית עקד הספרים מיוחד בכמה חדרים, למען נאסף בתוכם את כל הספרים ואת כל המכתבים הנדפסים וכתבי יד אשר כתבו הקראים, או כתבו אחרים על הקראים בכל ממלכות האדמה ובכל הלשונות המתהלכות בארץ, ואז כל החפץ לקנות לו ידיעות עמקות אמתיות, ולא שטחיות על הקראים בכלל ועל ספרות הקראים בפרט מיום היותם על האדמה, ר״ל מימי רבנו ענן הנשיא יר״א (המאה VIII) ועד היום הזה, יבוא אל ההיכל הזה, היכל חכמת הקראים, וימצא כל מבוקשו במקצוע הזה.</p>

<quotation>א. <margin side="right">¶3.66</margin>והנה כפי דעתי כל הספרים הנדפסים וכל כתבי היד, הנקבצים בהיכל הזה, צריך שיהיו מסדרים על פי זמן נפילתם מקולמוס מחבריהם או כותביהם, ר״ל שיהיו מסדרים בסדר כרונולוגי בדרך שלכל דור ודור בן מאה שנים יהיה מסוגל ארון או שני ארונות או יותר בסדר ככה: המאה VIII, המאה IX, המאה X, המאה XI, וכן הלאה, ויהיו כל הספרים וכתבי היד האלה נזכרים בפנקס מיוחד, הנקרא פנקס זמני או כרונולוגי.

ב. <margin side="right">¶3.67</margin>אחר כן צריך לסדר פנקס מיוחד, בו יהיו נזכרים כל הספרים וכתבי היד לא על פי זמן חבורם, כי אם על פי מקום חבורם. למשל: חכמי הקראים במצרים וחבוריהם, חכמי הקראים בארץ ישראל וחבוריהם, חכמי הקראים בבבל וחבוריהם, חכמי הקראים בספרד וחבוריהם, חכמי הקראים בטורקייא וחבוריהם, חכמי הקראים בממלכת הטטארים בחצי האי קרים וחבוריהם, חכמי הקראים ברוסייא וחבוריהם, חכמי הקראים בליטווא ופולונייא וחבוריהם וכן השאר, ויקרא הפנקס הזה פנקס אקלימי או גאוגרפי.

ג. <margin side="right">¶3.68</margin>אחרי כן צריך לעשות פנקס מיוחד, בו יבואו שמות כל חכמי הקראים ושמות חבוריהם על סדר א׳ ב׳ ג׳ ד׳, למען הקל על החוקרים הדורשים אחריהם ופנקס מיוחד, יבואו בו שמות כל החכמים מעמים אחרים, אשר כתבו על אדות הקראים ושמות חבוריהם גם כן על סדר א׳ ב׳ ג׳ ד׳. הפנקסים האלה יקראו פנקסי א׳ ב׳ ג׳ ד׳.

ד. <margin side="right">¶3.69</margin>אחר כל אלה נוכל לעשות עוד פנקסים נוספים מיוחדים, בהם יבואו שמות חכמינו אשר התעסקו במקצוע חכמה מיוחדת. למשל: נכתוב ככה: בפרוש התורה כתבו מחכמינו רבנו יעקב בן ראובן, ושם חבורו «ס׳ העשר», רבנו אהרן הראשון ושם חבורו «ס׳ המבחר», רבנו אהרן השני ניקומידיאו ושם חבורו «כתר תורה» וכן השאר.

בפרוש המצות כתבו מחכמינו: רבנו בנימן נהאונדי ושם ספרו «ס׳ הדינים» או «משאת בנימן», רבנו אהרן השני ניקומידיאו ושם פירושו «גן עדן», רבנו אליהו בשייצי, ושם חבורו «אדרת אליהו» וכן השאר. על כל חכמה וחכמה מיוחדה צריך שנביא בפנקס מיוחד שמות כל חכמי הקראים אשר כתבו בה ושם חבוריהם במקצוע החכמה הזאת. ויקרא כל פנקס מן הפנקסים האלה בשם מיוחד למשל: פנקס במקצוע חכמת הדקדוק, פנקס במקצוע חכמת הלשון, ר״ל האגרונות, פנקס במקצוע פרוש על התורה וכן השאר.</quotation>

<p><margin side="right">¶3.70</margin>והנה כאשר דברתי בענין הזה באזני יקירי האדון כדר בן יפת ז״ל מסעודה, ראש הנהלתנו הלאמית הנכבד, הוא קבל את הצעתי בסבר פנים יפות, ואמר לי: כבוד החכם! כל דבריך טובים ונכוחים, אך קדם עשות זאת, ר״ל קודם קנין הספרים הנ״ל, צריך להכין להם מקום, ר״ל בית בכמה חדרים כדי לשים בהם את הארונות ואת הארגזים עם הספרים. ואני השיבותי אז לכבודו: הראש הנכבד! כבודך דברת על פי חכמת ההגיון, ואני אמלא את דברך גם כן על פי חכמת ההגיון: כבודך אומר, שהחדרים יהיו קודמים לספרים, אמת הדבר, אבל יש דבר אשר הוא קודם גם לחדרים.</p>

<p><margin side="right">¶3.71</margin>וכאשר שאלני כבודו: מה זה הדבר הקודם לחדרים, ר״ל לבנין היכל חכמת הקראות, השיבותי לכבודו: «כסף! כסף! כסף!» ונצחק יחדו, ובצחקנו לקח חלק יקירנו אחיו האדון עבבאס בן יפת ז״ל מסעודה, והוא חבר הנהלתנו הלאמית, אשר היה נמצא עמנו בעת ההיא.</p>

<p><margin side="right">¶3.72</margin>ובאמת, חסרונות רבים בעדתנו, ואנחנו לא נוכל למלא אותם מחסרון כיס העדה, וכאשר לא ימלא הים, אם הנהרים לא ילכו אל הים, כן כיס העדה לא יהיה מלא, אם אנשי העדה לא יחלקו לו מעט מן הטוב אשר העניקם הקב״ה. והתולדה היוצאת מדברינו, הוא שלנו לקים את מצות תורתנו הק׳, להוציא מעשר מן הוננו, ולהביאהו תרומה לה׳, ואז כל חסרונות עדתנו תמלאנה, ותזרח עדתנו ככוכב בהיר באופק מצרים היפֵפיה יע״א בתוך הקהלות האחרות תחת צל השגחת מלכנו האדיר והאהוב פארוק הראשון יחי לעד א׳.</p>

<p><margin side="right">¶3.73</margin>וראה מאמרי תחת שם «מעשר» אשר נדפס בלוח השנתי שלנו לש׳ התש״ב לפ״ג דף 7 והלאה בל׳ הקדש, ובלשון ערבית דף 15 והלאה. קום קראהו!</p>

<h1><margin side="right">¶3.74</margin>הוספה שלישית</h1>

<p><margin side="right">¶3.75</margin>רבנו דניאל הקומסי מתנגד להחכמים האומרים, «שאין טֻמאת מת בגלות» ורבנו יעקב אלקרקסאני מעיד שכך היתה גם דעת רבנו ענן הנשיא יר״א וזה מפני שטהרת טמא מת היא במי אפר הפרה האדומה (ראה במדבר סימן י״ט), ובגלות אין לנו מי אפר הפרה, ואמרו שלא נוכל לטמא אלא אשר יצא לידי טהרה באופן מה (ר״ל באש, או ברוח, או במים). ואם נטמא טמאת מת ולא נוכל לתת אופן לטהרתו, היות שאינו נטהר טמא מת במים, כאשר בשאר טמאים, נשאר שאנו טמאים ולפי זה לא נוכל להתפלל ולקרוא ולגעת בספרי הקדש. וכבר מצאנו שהכתוב חִייב התפלה בגלות, ככתוב: <green>וַֽהֲלַכְתֶּ֔ם וְהִתְפַּלַּלְתֶּ֖ם </green> (ירמיה כ״ט 12), וכתוב: <green>וְהִתְפַּלְל֣וּ אֵלֶ֗יךָ דֶּ֤רֶךְ אַרְצָם֙</green> (מלכים א׳ ח׳ 48) (ראה ס׳ אדרת אליהו, סדר טמאה וטהרה, פרק י״ט).</p>

<p><margin side="right">¶3.76</margin>אבל חכמי הקראים בכלל אמרו שיש טמאת מת בגלות, רק שהמצות נתנו לפי היכֹלת. והנה אם רבנו דניאל הקומסי מסכים עם החכמים המודים בטמאת המת בגלות, אבל הוא איננו מן המחמירים במצוה הזאת. כפי דעתו רק הכלי הראשון אשר בא בנגיעה בלי אמצעות אל יסוד הטמאה, הוא לבדו יטמא, אבל לא כל הכלים האחרים אשר באו בנגיעה אל יסוד הטמאה באמצעות כלים אחרים, יען שאם נעשה כן, הדבר ילך בלי תכלית ויהיו כל הכלים הנמצאים בירושלם טמאים, אם הם באו בנגיעה בשלשלת עם הכלים הנמצאים בבגדד, והביא ראיה לדעתו זאת מן התורה אשר נאמר בה:<green> זֹ֚את הַתּוֹרָ֔ה אָדָ֖ם כִּֽי־יָמ֣וּת בְּאֹ֑הֶל כׇּל־הַבָּ֤א אֶל־הָאֹ֙הֶל֙ וְכׇל־אֲשֶׁ֣ר בָּאֹ֔הֶל יִטְמָ֖א שִׁבְעַ֥ת יָמִֽים׃ וְכֹל֙ כְּלִ֣י פָת֔וּחַ אֲשֶׁ֛ר אֵין־צָמִ֥יד פָּתִ֖יל עָלָ֑יו טָמֵ֖א הֽוּא</green> (במדבר י״ט 14-15). והפרוש, שגם הטמאה היותר חמורה והיא טמאת המת מְטַמאה בנגיעה, רק את הכלי אשר אין צמיד פתיל עליו, ואיך היא תטמא את הכלים אשר לא באו בנגיעה עמה?</p>

<h1><margin side="right">¶3.77</margin>הוספה רביעית</h1>

<p><margin side="right">¶3.78</margin>רבנו יפת הרופא בן דוד בן שמואל בן צעיר (המאה XIII) הנקרא בערבית אלחכים אלצפי (הרופא המומחה) בס׳ המצות שלו אשר חברו בעשרה מאמרים ואשר תרגמו ללה״ק החכם שמואל כהן בר׳ שלמה כהן דמשקי, לכבוד משה צ׳לבי סינני בש׳ התפ״ב ליצירה (1722 למה״נ) בהמאמר התשיעי המדבר בעריות מביא מתוך ס׳ המצות שלרבנו דניאל אלקומסי מאמר שלם, אשר אנחנו מעתיקים אותו פה לרב חשיבותו, וכה אמר:</p>

<quotation>ור׳ דניאל הקומסי נ״ע אסר מזה הכתוב <green>וְאִשָּׁ֥ה אֶל־אֲחֹתָ֖הּ לֹ֣א תִקָּ֑ח לִצְרֹ֗ר לְגַלּ֧וֹת עֶרְוָתָ֛הּ עָלֶ֖יהָ בְּחַיֶּֽיהָ</green> (ויקרא י״ח 18) בת אשת חותנו ואמר, שכל זה ידוע מן ההקש, וכשיעבור שיַתְנֶה בהם באמרו <green>עָלֶ֖יהָ בְּחַיֶּֽיהָ</green> יעבור (ג״כ) שיתנה באחות האמתית, וזה לשון ר׳ דניאל בן משה הקומסי נ״ע, בס׳ המצות אשר לו אמר: ואם תהיה לאשתך אחות הנולדת מן אשת חותנך או בת בעל חותנתך היא, ולא נולדה לא מן אם אשתך ולא מן אב אשתך אסורה היא עליך בחיי אשתך ומותרת עליך אחרי מות אשתך, ככתוב <green>עָלֶ֖יהָ בְּחַיֶּֽיהָ</green>, ואסורות שתי אחיות אמתיות בחיים ובמות לא למען צרור, כי אם למען שהוא, זאת שאר זאת, וכל שתי נשים שהן זאת שאר זאת אסורות הן לעולם, זאת על בעל זאת, ככתוב <green>שַׁאֲרָ֥ה הֵ֖נָּה זִמָּ֥ה הִֽוא </green>(ויקרא י״ח 17), וזה הכתוב <green>וְאִשָּׁ֥ה אֶל־אֲחֹתָ֖הּ</green>, שאינה בת אביה ולא בת אמה היא, אסירתה למען צרור, וכאשר הודיענו ה׳ כתבתי, ואשר לא ישמע עונו בו, ואמר לפני זה: <green>וְאִשָּׁ֥ה אֶל־אֲחֹתָ֖הּ,</green> זאת האחות הכתובה הנה, לא היא אחות אשתך, הנולדת מאב אשתך, ולא מאם אשתך, כי היא נקראה אחות אשתך, למען כי נולדה מאשת אב אשתך מאיש אחר, ככתוב <green>עֶרְוַ֨ת בַּת־אֵ֤שֶׁת אָבִ֙יךָ֙ מוֹלֶ֣דֶת אָבִ֔יךָ אֲחוֹתְךָ֖ הִ֑וא לֹ֥א תְגַלֶּ֖ה עֶרְוָתָֽהּ</green> (שם י״ח 11) ולא אחותך בילידה, כי אם הנולדה מאשת אביה או בעל אמה, ובזאת תדע, כי אחות אשתך אסורה עליך בחייה ובמותה, כי כאשר אסורים שני אחים על אשה בחיים ובמות, כן שתי אחיות אסורות לעולם בחיים ובמות, ואם ימות איש, הלא אשת המת אסורה על אחיו, כן אם תמות אשה, הלא בעלה אסור על אחות האשה המתה, ובזאת תדע, כי שתי נשים שהן שאר זאת לזאת, אסורות הן לעולם להיות זאת אשת בעל זאת, להיות שתיהן לאיש אחד בחייהן ובמותן כי זמה ותועבה היא, והדבר הזה כתוב בענין אשה ובתה למען כי זאת שאר זאת, ככתוב <green>שַׁאֲרָ֥ה הֵ֖נָּה זִ[מָּ֥ה] הִֽ[וא],</green> ע״כ אסורות שתי אחיות בחיים ובמות, כי אמר <green>שַׁאֲרָ֥ה הֵ֖נָּה</green>, והם שארות קרובות זאת לזאת מן קרובת אשה ובתה, לירושה ונחלה ומשפחה, כי אשה ובתה זאת משבט ראובן וזאת משבט שמעון ואולם «אשה ואחותה» משבט אחד וממשפחה אחת נולדו ממשפחת אב או ממשפחת אם...

<margin side="right">¶3.78.1</margin>משה צ׳לבי סינני הנזכר פה הוא משה צ׳לבי סינאני השני, כאשר יעיד על זאת סדר השנים והדורות (קום קרא הוספה חמישית «משפחת הצ׳לביים»).</quotation>

<p><margin side="right">¶3.79</margin>והנה רבנו יפת הרופא בן צעיר, אחר הביאו בספרו «ס׳ המצות» הנ״ל את דברי רבנו דניאל הקומסי הנ״ל, מהלל את גֹדל חכמת ר׳ דניאל הקומסי, וחותם את דבריו ככה: «וזהו חקירה מחודדת מאד תעיד על מעלת זה המשכיל ועוצם כחו, נשאל השם יתעלה, ישים מחיצתו בגן עדן, ונהיה אנחנו מכלל חבריו אמן» (ראה ס׳ «לקוטי קדמוניות» להחכם ר׳ שמחה פינסקער דף ‪188-189‬‮).</p>

<h1><margin side="right">¶3.80</margin>הוספה חמישית (על משפחת הצ׳לביים)</h1>

<p><margin side="right">¶3.81</margin>למען ירוץ הקורא את מאמרנו, לדעת מי הוא משה צ׳לבי סינני אשר לכבודו תרגם מערבית ללשון הקדש החכם שמואל כהן בר׳ שלמה כהן דמשקי את ס׳ המצות שלרבנו יפת הרופא הצעיר ראינו להביא פה את «משפחת הצ׳לביים» עם קצת דברים על תולדות המשפחה הרמה הזאת.</p>

<p><margin side="right">¶3.82</margin>ראש המשפחה הזאת הוא סינן השר הבחור חכם חרש אבן בן יוסף השר הי״ד, אשר נפטר בש׳ השי״ח לפ״ג, והוא 1558 למה״נ, בהיותו בן ע״ח שנה והוא נודע אצל הקראים בשם «סינן באיי חוג׳א», והוא יליד ארץ פרס. אבותיו היו שרים נאמנים למלכי פרס, ואביו השר ר׳ יוסף, אהבו המלך מאד, וינשאהו וישם את כסאו מעל לכסאות כל שריו, ויקנאו בו השרים וילשינו אותו למלך, והמלך האמין בדבריהם ובלי דרישה וחקירה גזר עליו משפט מות, וישאר אחריו בנו בן י״ג שנה ושמו סינן, כי הסתירהו ה׳ וינצל מחרב רעה, ויהי מקץ שבע שנים נתגלה רכילות אויבי השר ר׳ יוסף, ואז נחם המלך על הרעה אשר עשה, ולכפר חטאתו הושיב את בן המומת על לא חמס בכפו, את סינן הבחור על כסא אביו להיות לאחד משריו וכבוד והדר עטרהו. אך סינן השר התמהמה בפרס זמן קצר, ופחד להשאר שם, למען לא יקרה לו כמקרה אביו, ויצא משם ויבוא אל קרים מקום מגורי אחיו הקראים, והוא אז בן כ״א שנה, ויתיצב לפני מלך קירים ובידו כתב תעודה ממלך פרס, אשר בו הוא מהלל את אמונת לב סינן ואת כשרונותיו. ומלך קרים מנגלי גיראיי כאן אהבו, והיה נושא משרה בהיכלו בימיו ובימי ארבעה המלכים המולכים אחריו. והוא היה חכם חרשים, והמלך הפקידהו לנצח על עושי מלאכת בנין ארמון המלך המפואר עד היום אשר בעיר בחצ׳יסראי, בהעתיק המלך שמה את כסאו מן איסכי יורט אשר היה שם בראשונה. ובנין הארמון היה בש׳ 909 למספר המוסלימים, הנקרא הגרה, והוא 1503 למה״נ.</p>

<p><margin side="right">¶3.83</margin>וסינן השר עשה חסד רב עם אחיו הקראים הדרים בעיר קלעא בשכונת העיר בחצ׳יסראי מהלך חצי שעה. ועזר להפיץ למוד תורה ביניהם ויפתח להם בתי מדרש, והושיב בהם מלמדים חכמים, וילמדו שם תחת השגחתו, ואז פרחה שם גפן חכמת התורה. זכרה זאת אלהי לטובה להאיש הגדול הזה.</p>

<p><margin side="right">¶3.84</margin>ואחר סינן השר ישב על כנו בנו יוסף הגביר השר שנפטר בן ע״ט שנה בש׳ 1610 למה״נ.</p>

<p><margin side="right">¶3.85</margin>ואחריו בנו משה הגביר השר שנפטר בן פ״ג שנה בש׳ 1665 למה״נ והוא משה הראשון.</p>

<p><margin side="right">¶3.86</margin>ואחריו בנו יצחק הגביר השר שנפטר בן ס״ו שנה בש׳ 1695 למה״נ.</p>

<p><margin side="right">¶3.87</margin>ואחריו בנו משה הגביר השר שנפטר בן ס״א שנה בש׳ 1726 למה״נ, והוא משה השני.</p>

<p><margin side="right">¶3.88</margin>והוא הוא משה צ׳לבי סינני, אשר לכבודו תֻרגם ס׳ המצות שלרבנו יפת הרופא הצעיר אשר זכרנו למעלה, והוא ככל אבותיו נקבר בקברות קלעא הק׳ (ראה ס׳ «אבני זכרון» לרבנו אברהם החכם והחוקר פירקאוויץ׳, דף 125, מצבה 429).</p>

<p><margin side="right">¶3.89</margin>ואחריו בנו יצחק הגביר השר שנפטר בן ס׳ שנה בש׳ 1756 למה״נ.</p>

<p><margin side="right">¶3.90</margin>(ראה ס׳ «אבני זכרון» הנ״ל דף ‮‪205-206‬.)</p>

<h1><margin side="right">¶3.91</margin>הוספה ששית</h1>

<p><margin side="right">¶3.92</margin>פה לנו להזכיר כי האמונה במציאות המלאכים היתה לסלע מחלקת בין החכמים, ובכללם גם חכמי הקראים, עד הדורות האחרונים.</p>

<p><margin side="right">¶3.93</margin>הנה החכם מרדכי בן יוסף ז״ל סולטנסכי נ״ע (נולד בעיר לוצקי בפולונייא בש׳ 1785 למה״נ, ונפטר בשיבה טובה בעיר גוזלוב בחצי האי קרים ברוססייא בש׳ 1878 למה״נ) בספרו «תיטיב דעת» גם כן מכחש במציאות המלאכים, ועל זאת תפש אותו החכם והחוקר אברהם פירקאוויץ׳ באחד ממכתביו הנמצאים תחת ידי (הנקרא אצל החכמים בשם אגרת «נחש עקלתון», אשר כתבו לידידו ר׳ משה החכם ז״ל פנפולוב, אבי ראש החכמים המפורסם שמואל פנפולוב נ״ע) ומקטרג עליו באמרו «שהוא זקן ממרה, שמש בכהנה גדולה ששים שנה, ואחר כן יצא למינות». מן החכם מרדכי סולטנסכי נ״ע הזה נמצא פיוט המתחיל: «פנה דודי לגנו לראות נצנים, הפרחה הגפן, הנצו הרמונים» אשר קוראים אותו ביום שבת הגדול הקודם לפסח (ראה סדור של המועדים).</p>

<p><margin side="right">¶3.94</margin>והואלתי פה להוסיף, כי החכם מרדכי סולטנסכי, הוא אבי אדוני ומורי יצחק החכם והדרשן המצוין נ״ע סולטנסכי, אשר נפטר בעיר בחצ׳יסראי בש׳ 1899 למה״נ, ונקבר בקברות קלעא הקדושה, במרחק מהלך שעה אחת מן בחצ׳יסראי, ואני הצעיר יצקתי מים על ידיו בעיר בחצ׳יסראי מש׳ 1894 עד ש׳ 1897 למה״נ, והשלמתי אצלו את ידיעותי בחכמות הקראים והייתי עוזר על ידיו. והוא סמך את ידו עלי ונסעתי לעיר פיאודוסייה ונהייתי שם למלמד בבית המדרש אשר לעדת הקראים. ויהי כאשר בש׳ 1899 באה הבשורה המכאיבה אלי אל עיר פיאודוסייה, עיר מגורי החדשה, שאדוני ומורי עלה בסערה השמימה, נסעתי אל עיר בחצ׳י סראיי, וספדתי עליו לפני המון רב ממודעי המנוח וממוקירי שמו ולפני חכמי קהלות הקראים אשר באו שמה מן הערים השכנות, כדי לתת להמנוח היקר את הכבוד האחרון. השם ישלם לו את משכרתו שלמה בעולם הנצחיות על כל מה שפעל ועשה להרביץ תורה וחכמה בתוך עם הקראים, ויקים עליו מ״ש:<green> א֭וֹר זָרֻ֣עַ לַצַּדִּ֑יק וּֽלְיִשְׁרֵי־לֵ֥ב שִׂמְחָֽה </green>(תהלים צ״ז 11).</p>

<p><margin side="right">¶3.95</margin>מן מורי זה יצחק החכם סולטנסכי נ״ע נדפסו בסדור של יום הכפורים «תרגומי הסליחות ליום הכפורים ללשון קדר» (ראה הוצאת יעקב שישמן בווילנא).</p>
</document>
