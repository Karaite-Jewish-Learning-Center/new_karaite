{
    "text": {
        "0": {
            "0": "Widzenie Obadjasza. Tak rzecze Pan, Wiekuisty o Edomie - wieść tę słyszeliśmy od Wiekuistego, a już poseł wysłan między narody: \"Wstańcie! bo wyruszym przeciw niemu do boju. ",
            "1": "Oto małym cię uczyniłem między narodami, wzgardzonym będziesz bardzo. ",
            "2": "Zuchwałość serca twojego odurzyła cię, - mieszkałeś w rozpadlinach skał, na sterczącej siedzibie swojej, i mniemałeś w sercu swojem: Któż strąci mnie na ziemię? ",
            "3": "Ale choćbyś wysoko wzniósł jako orzeł i choćbyś między gwiazdy usłał gniazdo twoje - i ztamtąd strącę cię, rzecze Wiekuisty. ",
            "4": "Jeśliby złodzieje przyszli na cię, jeśli zbójcy nocni - o jakżeś wyniszczony! - czyżby nie kradli dowoli? Albo jeśli winobrańcy cię napadli - czyżby nie zostawili pobierek? ",
            "5": "Jakże przetrząśnięty Ezaw, przeszukane skarby jego! ",
            "6": "Aż na granicę wypędzili cię wszyscy sprzymierzeńcy twoi, zdradzili cię, zmogli właśni przyjaciele twoi, stołownicy twoi nastawili sidła pod tobą, nie było rozwagi w nim! ",
            "7": "Zaprawdę, dnia onego, rzecze Wiekuisty, zatracę mędrców z Edomu, a roztropność z góry Ezawa. ",
            "8": "Struchleją i bohaterowie twoi Themanie, tak że zgładzony będzie każdy z góry Ezawa wskutek rzezi. ",
            "9": "Dla krzywdy wyrządzonej bratu twemu Jakóbowi pokryje cię hańba i zgładzony będziesz na wieki. ",
            "10": "W dniu onym, gdyś stał zdaleka, gdy uprowadzali barbarzyńcy siłę jego wojenną, gdy wtargnęli poganie w bramy jego, a o Jerozolimę los miotali - byłeś wtedy i ty jako jeden z nich! ",
            "11": "Nie należało ci patrzeć na dzień brata twego, na dzień niedoli jego, ani cieszyć się nad synami Judy w dzień upadku ich, ani rozwierać ust swoich w dzień nieszczęścia. ",
            "12": "Nie należało ci wtargnąć do bramy ludu Mojego w dzień klęski ich, patrzeć na utrapienie jego w dzień klęski jego, wyciągać rąk swoich po jego mienie w dzień klęski jego. ",
            "13": "Nie należało ci stanąć na rozdrożu, aby tępić uchodzących jego, a wydawać niedobitków jego w dzień niedoli. ",
            "14": "Gdy zbliży się dzień Wiekuistego na wszystkie te ludy, wtedy uczynię i tobie jakoś sam czynił, zapłata twoja wróci na głowę twoją. ",
            "15": "Bo jakoście pili na górze Mej świętej, tak pić będą wszystkie te narody wciąż, i będą piły i łykały, aż staną się jakoby ich nigdy nie było. ",
            "16": "Na górze zaś Cyonu będzie ocalenie, a pozostanie ona świętą, i obejmie znowu dom Jakóba posiadłości swoje. ",
            "17": "I będzie dom Jakóba ogniem, a dom Józefa płomieniem, a dom Ezawa ścierniskiem, i zapalą je i strawią, że nie zostanie szczątku z domu Ezawa, gdyż Wiekuisty to wyrzekł. ",
            "18": "I zajmą mieszkańcy południa górę Ezawa, a mieszkańcy niziny Pelisztów, i zajmą też pola Efraima i pola Szomronu, a Binjamin - Gilead. ",
            "19": "A owo w niewolę uprowadzone wojsko z synów Israela, które między Kanaanejczykami aż do Carfat się rozproszyło, a również wysiedleńcy Jerozolimy, którzy w Sefarad, zajmą miasta południa. ",
            "20": "I pociągną zwycięzcy na górę Cyon, by sądzić górę Ezawa, i będzie Wiekuistego królestwo. "
        }
    },
    "meta": "Chapter-Verse",
    "work": "Obadiah"
}