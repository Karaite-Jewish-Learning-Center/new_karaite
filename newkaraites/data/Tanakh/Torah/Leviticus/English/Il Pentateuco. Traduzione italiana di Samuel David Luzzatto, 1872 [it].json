{
    "text": {
        "0": {
            "0": "Chiamato Mosè, il Signore gli parlò dal padiglione di congregazione con dire:",
            "1": "Parla ai figli d’Israele e dì loro: Quando alcuno tra voi voglia offrire un sacrifizio al Signore, tra gli animali quadrupedi potrete fare il vostro sacrifizio della specie bovina e della pecorina (o caprina).",
            "2": "Se un olocausto egli è il sacrifizio ch’egli vuoi fare, (e questo) della specie bovina; lo presenterà (consistente in) un maschio immacolato. All’ingresso del padiglione di congregazione lo presenterà, perché gli venga accettato, davanti al Signore.",
            "3": "Egli poserà la sua mano sul capo dell’olocausto, e questo gli verrà accettato, per espiare per lui. ",
            "4": "Scannerà il giovenco davanti al Signore, e i figli d’Aronne, sacerdoti, ne presenteranno il sangue, e lo spargeranno tutt’attorno sopra l’altare esistente all’ingresso del padiglione di congregazione.",
            "5": "E scorticherà l’olocausto, e lo taglierà ne’ suoi quarti.",
            "6": "E i figli del sacerdote Aronne porranno fuoco sull’altare, e ordineranno legna sopra il fuoco.",
            "7": "I sacerdoti figli d’Aronne ordineranno i quarti, la testa, e l’adipe, sulle legna esistenti sul fuoco ch’è sull’altare. ",
            "8": "Le interiora poi e le gambe ne laverà nell’acqua, ed il sacerdote arderà il tutto sull’altare. È un olocausto, un sacrifizio da ardersi, odore propiziatorio, al Signore.",
            "9": "Se poi il sacrifizio ch’egli vuol offrire in olocausto è del bestiame minuto, cioè degli agnelli o dei capretti, lo presenterà (consistente in) un maschio immacolato. ",
            "10": "Lo scannerà al lato settentrionale dell’altare davanti al Signore; ed i figli d’Aronne, sacerdoti, ne spargeranno il sangue tutt’attorno sopra l’altare. ",
            "11": "E lo taglierà nei suoi quarti e (ne taglierà) la testa, e l’adipe: ed il sacerdote gli ordinerà sulle legna, esistenti sul fuoco, ch’è sull’altare. ",
            "12": "Le interiora poi e le gambe ne laverà nell’acqua, ed il sacerdote presenterà il tutto e l’arderà sull’altare. È un olocausto, un sacrifizio da ardersi, odore propiziatorio, al Signore.  ",
            "13": "E se dei volatili vuole offrire un olocausto al Signore, presenterà il suo sacrifizio delle tortore, o dei giovani colombi. ",
            "14": "Il sacerdote lo presenterà all’altare, e gli taglierà la testa l’arderà sull’altare: ed il sangue si farà scolare sulla parete dell’altare.  ",
            "15": "Ne leverà il gozzo, colla sua piuma, e lo getterà presso l’altare, a oriente, nel luogo destinato alla cenere.  ",
            "16": "Lo fenderà, colle ali (attaccate), senza dividere (il corpo in due); ed il sacerdote l’arderà sull’altare, sopra le legna esistenti sul fuoco. È olocausto, sacrifizio da ardersi, odore propiziatorio, al Signore."
        },
        "1": {
            "0": "Quando tal uno voglia presentare al Signore un’offerta farinacea, la sua offerta consisterà in fior di farina, e vi colerà sopra dell’olio, e vi metterà sopra dell’incenso.",
            "1": "Egli la recherà ai figli d’Aronne, sacerdoti; ed il sacerdote ne prenderà via pieno il pugno del fior di farina e dell’olio, unitamente a tutto l’incenso, ed arderà sull’altare il suo profumo [cioè queste parti dell’offerta, destinate ad esalare profumo]. È sacrifizio da ardersi al Signore, odore propiziatorio. ",
            "2": "Ed il rimanente dell’offerta farinacea (appartiene) ad Aronne ed ai figli suoi: è cosa santissima [v. VI. 9-11], (porzione ad essi devoluta) dalle cose da ardersi al Signore.",
            "3": "E quando vorrai presentare un’offerta farinacea da cuocersi in forno, sarà di fior di farina, focacce azzime intrise coll’olio; e focacce di pasta molle unte coll’olio.",
            "4": "E se quella che vorrai presentare sarà un’offerta farinacea da cuocersi sulla padella, sarà di fior di farina intrisa coll’olio, non lievitata. ",
            "5": "La romperai a frusti, e vi colerai sopra dell’olio: è offerta farinacea.",
            "6": "E se quella che vorrai presentare è un’offerta farinacea da farsi in tegghia, sarà fatta di fior di farina (intrisa) nell’olio.",
            "7": "Potrai recare al Signore un’offerta farinacea da farsi in qualunque di queste (maniere). Egli [l’oblatore] la presenterà al sacerdote, il quale l’accosterà all’altare.  ",
            "8": "Il sacerdote toglierà dall’offerta farinacea il suo profumo [cioè la porzione accennata al v. 2] e l’arderà sull’altare. È sacrifizio da ardersi al Signore, odore propiziatorio.  ",
            "9": "Ed il rimanente dell’offerta farinacea (appartiene) ad Aronne ed ai figli suoi: è cosa santissima, (ad essi devoluta) dalle cose da ardersi al Signore.  ",
            "10": "Qualsiasi oblazione farinacea che presentiate al Signore, non si farà di lievitato; poiché di nessun lievito, nè d’alcun miele, dovete ardere sacrifizio da ardersi al Signore. ",
            "11": "In offerta di primizie li presenterete al Signore, ma sull’altare non saliranno per odore propiziatorio. ",
            "12": "E qualsiasi offerta farinacea che presenterai, la salerai col sale, e non ometterai dalla tua offerta farinacea il sale, (simbolo) di riconciliazione col tuo Dio. Sopra qualunque tuo sacrifizio presenterai del sale. ",
            "13": "E se presenterai al Signore un’offerta di primizie; di grano quasi maturo, abbrustolito al fuoco, (indi) franto, come si frange il grano fresco, presenterai la tua oblazione di primizie.",
            "14": "Vi metterai sopra dell’olio, e vi porrai sopra dell’incenso: ella è un’oblazione farinacea. ",
            "15": "Il sacerdote ne arderà il profumo, (una parte cioè) del suo grano franto e del suo olio, unitamente a tutto il suo incenso. È sacrifizio da ardersi al Signore.  "
        },
        "2": {
            "0": "E se il suo sacrifizio è un sacrifizio di contentezza [di rendimento di grazie, e pagamento d’un voto]; se vuol presentarlo della specie bovina, sia maschio o femmina, immacolato lo presenterà innanzi al Signore.  ",
            "1": "Poserà la sua mano sul capo del suo sacrifizio, e lo scannerà all’ingresso del padiglione di congregazione: e i figli d’Aronne sacerdoti ne spargeranno il sangue sopra l’altare, tutt’attorno.",
            "2": "Del sacrifizio di contentezza egli offrirà in sacrifizio da ardersi al Signore, il sevo che cuopre le interiora, e tutt’il sevo ch’è sulle interiora.  ",
            "3": "E i due reni, ed il sevo ch’è sopra di essi, che sta (cioè) sui fianchi; e la rete ch’è sul fegato, cui leverà insieme ai reni. ",
            "4": "I figli d’Aronne arderanlo [il sevo] sopra l’altare, insieme agli olocausti esistenti sopra le legna che sono sul fuoco. È un sacrifizio da ardersi al Signore, odore propiziatorio. ",
            "5": "E se il sacrifizio ch’egli fa al Signore per sacrifizio di contentezza è del bestiame minuto; maschio o femmina, immacolato lo presenterà.",
            "6": "Se della specie pecorina offre il suo sacrifizio, lo presenterà innanzi al Signore.  ",
            "7": "E poserà la sua mano sul capo del suo sacrifizio, e lo scannerà davanti al padiglione di congregazione, e i figli d’Aronne ne spargeranno il sangue sopra l’altare tutt’attorno.  ",
            "8": "Del sacrifizio di contentezza offrirà in sacrifizio da ardersi al Signore il sevo, la coda intera, cui leverà vicino alla spina dorsale, ed il sevo che cuopre le interiora, e tutto il sevo ch’è sulle interiora. ",
            "9": "E i due reni, ed il sevo ch’è sopra di essi, che sta (cioè) sui fianchi; e la rete ch’è sul fegato, cui leverà insieme ai reni.",
            "10": "Il sacerdote l’arderà sull’altare; è cibo, sacrifizio (cioè) da ardersi, al Signore.",
            "11": "E se della specie caprina è il suo sacrifizio, lo presenterà innanzi al Signore. ",
            "12": "E poserà la sua mano sul capo suo, e lo scannerà innanzi a padiglione di congregazione, e i figli d’Aronne ne spargeranno sangue sopra l’altare tutt’attorno.  ",
            "13": "E ne offrirà in sacrifizio, (cioè) da ardersi al Signore, il sevo che cuopre l’interiora, e tutt’il sevo ch’è sull’interiora.  ",
            "14": "E i due reni, ed il sevo ch’è sopra di essi, che sta (cioè) sui fianchi, e la rete ch’è sul fegato, cui leverà insieme ai reni.  ",
            "15": "Ed il sacerdote gli arderà sull’altare: è cibo, sacrifizio (cioè) da ardersi per odore propiziatorio. Ogni sevo appartiene al Signore.  ",
            "16": "Statuto perpetuo per tutte l’età avvenire, in tutte le vostre sedi: alcun sevo ed alcun sangue non mangerete. "
        },
        "3": {
            "0": "Ed il Signore parlò a Mosè, con dire: ",
            "1": "Parla ai figli d’Israel con dire: Una persona che manchi in errore contro uno di tutt’i precetti del Signore che ingiungono di non fare: ed operi contro uno di quelli ...",
            "2": "S’egli è il sacerdote unto che pecchi, in guisa che il popolo avrebbe a divenirne colpevole; presenterà al Signore, pel peccato da lui commesso, un giovine toro, immacolato, in sacrifizio di aspersione.",
            "3": "Recherà il toro all’ingresso del padiglione di congregazione, innanzi al Signore, e poserà la sua mano sul capo del toro, e scannerà il toro innanzi al Signore.",
            "4": "Il sacerdote unto prenderà del sangue del toro, e lo porterà nel padiglione di congregazione.",
            "5": "Il sacerdote intingerà il suo dito nel sangue, e spruzzerà di quel sangue sette volte innanzi al Signore, verso la portiera del Santuario. ",
            "6": "Il sacerdote metterà di quel sangue sulle prominenze dell’altare del profumo aromatico, ch’è innanzi al Signore, nel padiglione di congregazione: e tutto il (restante del) sangue del toro verserà al (sito detto il) fondamento dell’altare degli olocausti, ch’è all’ingresso del padiglione di congregazione.",
            "7": "E tutt’il sevo del toro di sacrifizio d’aspersione ne leverà in tributo, il sevo che cuopre sulle interiora, e tutt’il sevo ch’è sulle interiora;",
            "8": "E i due reni, ed il sevo ch’è sopra di essi, che sta (cioè) sui fianchi; o la rete ch’è sul fegato, cui leverà insieme ai reni: ",
            "9": "Appunto come (il sevo) verrà levato in tributo dal bue di sacrifizio di contentezza; ed il sacerdote gli arderà sull’altare degli olocausti.",
            "10": "La pelle poi del toro, e tutta la sua carne, insieme al suo capo ed alle sue gambe, e le sue interiora e le sue fecce:",
            "11": "Tutto (in somma) il toro trarrà fuori del campo, in un luogo puro, là dove si versa la cenere, e lo abbrucierà sopra le legna; sul luogo del versamento della cenere sarà abbruciato. ",
            "12": "E se tutta la congrega d’Israel fallerà, una qualche cosa restando ignota al corpo della nazione, in guisa che facciano una di quelle cose ch’il Signore ha comandato che non si facciano, e (poi) si conoscano colpevoli. ",
            "13": "Conosciuta la mancanza nella quale sono incorsi, il corpo della nazione presenterà un giovine toro in sacrifizio di aspersione, e lo recheranno innanzi al padiglione di congregazione.  ",
            "14": "Gli anziani della congrega poseranno le loro mani sul capo del toro innanzi al Signore, e si scannerà il toro innanzi al Signore.",
            "15": "Ed il sacerdote unto recherà del sangue del toro nel padiglione di congregazione. ",
            "16": "Il sacerdote bagnerà il suo dito del sangue, e spruzzerà sette volte innanzi al Signore, verso la portiera. ",
            "17": "E di quel sangue metterà sulle prominenze dell’altare situato innanzi al Signore, ch’è (cioè) nel padiglione di congregazione: e tutto il (restante del) sangue verserà al fondamento dell’altare degli olocausti, esistente all’ingresso del padiglione di congregazione.",
            "18": "E tutt’il sevo ne leverà in tributo e l’arderà sull’altare.",
            "19": "Farà di questo toro, come fece [cioè come farebbe] del (suo proprio) toro di sacrifizio d’aspersione, così appunto [come qui sopra 3-12] farà di esso. Così il sacerdote propizierà per essi, e verrà loro perdonato. ",
            "20": "Trarrà il toro fuori del campo, e l’abbrucierà come ha [cioè come avrebbe] abbruciato il toro antecedente. Egli è questo il sacrifizio d’aspersione del corpo della nazione. ",
            "21": "Accadendo che un principe [vale a dire il Capo politico della nazione] pecchi, e faccia in errore una di quelle cose ch’il Signore suo Dio ha comandato che non si facciano, e (poscia) si conosca colpevole;  ",
            "22": "O gli venga fatta conoscere la mancanza in cui è incorso: porterà il suo sacrifizio, (cioè) un capretto, maschio, immacolato.",
            "23": "E poserà la sua mano sul capo del capretto, e lo scannerà innanzi al Signore, nel luogo ove scannansi gli olocausti. È sacrifizio d’aspersione.",
            "24": "Ed il sacerdote prenderà col dito del sangue del sacrifizio d’aspersione, e lo metterà sulle prominenze dell’altare degli olocausti, ed il (restante del) suo sangue verserà sul fondamento dell’altare degli olocausti. ",
            "25": "E tutt’il suo sevo arderà sull’altare, come il sevo del sacrifizio di contentezza. Così il sacerdote propizierà per lui riguardo al suo peccato, e gli verrà perdonato. ",
            "26": "E se una persona del popolo peccherà in errore, facendo una di quelle cose ch’il Signore ha comandato che non si facciano, e (poi) si conosca colpevole;  ",
            "27": "O gli venga fatto conoscere la mancanza da lui commessa; porterà il suo sacrifizio, (cioè) una capretta, immacolata, femmina, pel peccato che commise.",
            "28": "E poserà la sua mano sul capo del sacrifizio d’aspersione, e scannerà il sacrifizio d’aspersione, nel luogo degli olocausti. ",
            "29": "Ed il sacerdote prenderà del suo sangue col dito, e lo metterà sulle prominenze dell’altare degli olocausti, e tutto il (restante del) suo sangue verserà al fondamento dell’altare.",
            "30": "E tutt’il sevo ne leverà, come levasi il sevo dal sacrifizio di contentezza, ed il sacerdote l’arderà sull’altare, in odore propiziatorio al Signore. Così il sacerdote propizierà per lui, e gli verrà perdonato. ",
            "31": "E se della specie pecorina porterà la sua offerta per sacrifizio di aspersione, lo porterà (consistente in) una femmina immacolata. ",
            "32": "E poserà la sua mano sul capo del sacrifizio d’aspersione, e lo scannerà per sacrifizio d’aspersione, nel luogo ove scannansi gli olocausti.  ",
            "33": "Ed il sacerdote prenderà col dito del sangue del sacrifizio d’aspersione, e lo metterà sulle prominenze dell’altare degli olocausti, e tutt’il (resto del) suo sangue verserà al fondamento dell’altare.",
            "34": "E tutt’il suo sevo leverà, come levasi il sevo dell’agnello dal sacrifizio di contentezza; ed il sacerdote l’arderà sull’altare, sopra le (altre) cose da ardersi al Signore. Così il sacerdote propizierà per lui riguardo al peccato che commise, e gli sarà perdonato."
        },
        "4": {
            "0": "Una persona poi che pecchi, ascoltando uno scongiuro [col quale uno eccita gli astanti a deporre in tribunale quel che sanno in suo favore], mentre fu testimone (della cosa in quistione), avendo veduto (il fatto), o essendone in cognizione, nel qual caso, non deponendo, incorre in peccato;  ",
            "1": "O persona che abbia toccato qualsisia cosa impura, sia il cadavere di qualche fiera impura, o il cadavere d’alcun animale domestico impuro, o il cadavere di qualche brulicante [piccolo quadrupede, v. XI, 29] impuro, e ciò gli sia stato ignoto, e sia rimasto impuro, [ed abbia mangiato cosa sacra, o sia entrato nel Tempio], e (poi) si conosca colpevole;",
            "2": "O abbia toccato qualche impurità umana, qualunque immondizia,  per cui uno può divenire impuro, e ciò gli sia stato ignoto, e sia rimasto impuro, [ed abbia mangiato cosa sacra, o sia entrato nel Tempio], e (poi) si conosca colpevole; ",
            "3": "O persona che abbia giurato, obbligandosi colle proprie labbra, a fare del male [a sè, cioè ad assoggettarsi a qualche privazione], o del bene [a chi si sia]; (in somma) a qualunque cosa, cui l’uomo possa obbligarsi con giuramento; e ciò gli rimanga ignoto [cioè se ne dimentichi, e contravvenga all’obbligo ch’erasi assunto], indi lo venga a sapere, e si conosca colpevole per alcuna di queste cose.",
            "4": "Ora, quando si sentirà colpevole per alcuna di queste cose; confesserà il peccato in cui è incorso.  ",
            "5": "E porterà il suo sacrifizio di pentimento al Signore, pel peccato che commise, (cioè) una femmina del bestiame minuto, pecora o capretta, in sacrifizio d’aspersione, ed il sacerdote propizierà per lui riguardo al suo peccato. ",
            "6": "Se poi le sue forze non arrivano a tanto da (poter portare) un animale minuto, porterà pel suo sacrifizio di pentimento al Signore, pel peccato commesso, due tortore, o due giovani colombi, uno in sacrifizio d’aspersione, ed uno in olocausto.",
            "7": "Li recherà al sacerdote, il quale presenterà per primo quello destinato pel sacrifizio d’aspersione, e gli taglierà la testa vicino alla cervice, senza però staccare (la testa dal corpo).",
            "8": "E spruzzerà del sangue del sacrifizio d’aspersione, sulla parete dell’altare, ed il rimanente del sangue si farà scolare al fondamento dell’altare. È sacrifizio d’aspersione.",
            "9": "Del secondo poi farà un olocausto secondo il rito. Così il sacerdote propizierà per lui riguardo al peccato che commise, e gli sarà perdonato.  ",
            "10": "E se la sua forza non giunge a due tortore, o a due giovani colombi, porterà in offerta pel peccato commesso, un decimo d’Efà di fior di farina, per [cioè in luogo di] sacrifizio d’aspersione. Non vi porrà sopra olio, e non vi metterà sopra incenso, poiché è [cioè rappresenta] un sacrifizio d’aspersione.",
            "11": "Lo porterà al sacerdote, ed il sacerdote ne prenderà via pieno il pugno il suo profumo [cioè una parte della farina, destinata ad essere abbruciata], e l’arderà sull’altare, insieme ai sacrifizi da ardersi al Signore. È [cioè rappresenta] un sacrifizio d’aspersione.  ",
            "12": "Così il sacerdote propizierà per lui, riguardo al peccato da lui commesso per alcuna di queste (anzidette) cose. E (l’offerta) sarà del sacerdote, come ogni altra offerta farinacea.  ",
            "13": "Ed il Signore parlò a Mosè, con dire:  ",
            "14": "Una persona che commetta un sacrilegio, e pecchi in errore verso le cose consacrate al Signore, porterà pel suo sacrifizio di pentimento al Signore, dal bestiame minuto un montone immacolato, del valore di (due) sicli d’argento, secondo il peso del Tempio, per sacrifizio di pentimento.  ",
            "15": "E l’importare del suo sacrilegio [cioè della cosa sacra che si è appropriata] pagherà, e vi sopraggiungerà il quinto, e darà tutto ciò al sacerdote, ed il sacerdote propizierà per lui col montone di sacrifizio di pentimento, e gli verrà perdonato.  ",
            "16": "E se taluno che abbia peccato, e fatto alcuna di tutte quelle cose ch’il Signore ha comandato che non si facciano, e ciò non sapendo (di peccare), si conosca (poscia) colpevole; egli porterà il suo peccato [cioè è reo, sino a che non rechi un sacrifizio].",
            "17": "Porterà quindi al sacerdote dal bestiame minuto un montone immacolato, del (su accennato) valore, per sacrifizio di pentimento; ed il sacerdote propizierà per lui riguardo al commesso errore, mentr’egli non sapeva (di peccare); e gli sarà perdonato. ",
            "18": "È sacrifizio di pentimento: quel tale si sente colpevole verso il Signore.",
            "19": "Ed il Signore parlò a Mosè con dire:  ",
            "20": "Quando taluno pecchi, e commetta infedeltà verso il Signore, negando al suo prossimo un deposito, o manomettendo (la roba altrui), o commettendo una rapina, o defraudando il suo prossimo; ",
            "21": "O abbia trovato una cosa perduta, e la neghi, e giuri in falso: (pecchi in somma) per una di quelle azioni, che l’uomo può commettere peccando [a danno delle sostanze altrui]: ",
            "22": "Quando (dico) avrà peccato, e si senta colpevole; restituirà ciò  che ha rapito, o ciò che ha fraudato, o il deposito che gli fu affidato, o l’oggetto perduto che trovò: ",
            "23": "O quella qualunque cosa, per la quale abbia giurato in falso; la pagherà cioè per intero, e vi sopraggiungerà il quinto. Tutto ciò, quando si sentirà colpevole, darà a colui cui la cosa apparteneva.  ",
            "24": "E porterà (eziandio) il suo sacrifizio di pentimento al Signore: (recherà cioè) al sacerdote, dal bestiame minuto, un montone immacolato del (su accennato) valore, per sacrifizio di pentimento. ",
            "25": "Ed il sacerdote propizierà per lui davanti al Signore, e gli sarà perdonata quella qualsiasi cosa che avrà fatto, e di cui si sentirà colpevole. "
        }
    },
    "meta": "Chapter-Verse",
    "work": "Leviticus"
}