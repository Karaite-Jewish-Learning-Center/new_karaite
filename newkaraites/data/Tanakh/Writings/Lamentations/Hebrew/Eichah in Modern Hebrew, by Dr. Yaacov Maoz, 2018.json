{
    "text": {
        "0": {
            "0": "איך נותרה בודדה, העיר ירושלים, מרובת התושבים. איך הפכה האומה, הגדולה שבעמים, לאלמנה. איך הפכה מלכת המדינות לעובדת כפייה של עם אחר.",
            "1": "היא בוכה כל הלילה, ודמעותיה זולגות על הלחיים. אף לא אחד מהעמים, בעלי בריתה, בא לנחם אותה. כולם בגדו בה והפכו אויבים נגדה.",
            "2": "העם, שישב ביהודה, גלה מרוב דלוּת ועבדוּת. כעת הוא יושב על אדמת גויים, כמהגר. אין לו מנוח מכל הרודפים אותו. הם המצליחים להכניע אותו בעת צרה.",
            "3": "הדרכים המובילות לירושלים מתאבלות, אין בהן עולים לרגל בחגים. שערי העיר, שהיו תוססים, נעשו שוממים. מנהיגיה מתייפחים. הבחורות הצעירות עצובות, והעיר מרירה.",
            "4": "הצרים הפכו לשליטים, האויבים שלווים. כי האל ציער אותה על פשעיה הרבים. הצעירים נשבו בידי האויבים.",
            "5": "כל יופייה של ירושלים הושחת. מנהיגיה, שהיו קלי רגליים כאיילים, נעשו רעבים כצאן ללא מרעה, ונכנעו חסרי כוחות לפני הרודפים אותם.",
            "6": "בעת הגלות, נזכרה ירושלים באותם ימים של דלוּת, שבהם נפלה, נזכרה בכל דברי החמודות, שהיו לה עוד מימי קדם, עד שהעם התדרדר ונפל ביד האויב, ואף אחד לא חש לעזרתה. עתה צוחקים האויבים על מנהגי השבתות והחגים שלה בגלות.",
            "7": "בגלל חטאיה של ירושלים, נדמתה כאישה בימי המחזור החודשי. כל מי שכיבד אותה עד כה, התחיל לזלזל בה, כי ראו את חרפתה. לכן היא נאנחת ונסוגה לאחור מפניהם.",
            "8": "דם הנידה נוטף משולי שמלתה, מפני שלא חישבה את סוֹפה, והתדרדרה באופן מפליא, מבלי שמישהו ינחם אותה על כך. אנא אלי, ראה עד כמה דלה אנוכי, כי האויב גבר עלי.",
            "9": "האויב בזז את כל היקר לה, והיא רואה איך הוא מחלל את בית המקדש. זהו אותו העם שאתה ציוות להחרים ולא להתחתן עם בניו ובנותיו, והנה הוא בתוך בית מקדשך.",
            "10": "כל בני העם נאנחים, מבקשים לאכול לחם, מכרו את היקר להם בעד אוכל פשוט, כדי להחיות את עצמם. ראה אלי, עד כמה זללתי באותם הימים של שפע.",
            "11": "לא עליכם כל המשתתפים בצערי, שימו לב, אין מכאוב גדול ממכאובי, שנגרם לי, שציער אותי האל בכעסו עלי.",
            "12": "האל שלח אש משמיים ששרפה את עצמותיי, פרש מלכודת לפני רגליי, דִרדר אותי לאחור, בודד אותי, כל הזמן חולה.",
            "13": "ה' הכביד את ידו עליו בגלל פשעיי, והפשעים נקשרו בידו, ונכרכו על צווארי כטבעת חנק. ה' החליש את כוחי, ומסר אותי בידי אויב, שלא אוכל להתקומם נגדו.",
            "14": "ה' השפיל את כל גיבוריי, קבע זמן שבו ישבור את בחוריי החסונים, דרך על עם ישראל, העדין כבתולה, כמו שדורכים ענבים בגת.",
            "15": "על האבדות האלה אני בוכה, עיניי דומעות כמים, כי אין לי מנחם שיחיה את נפשי. בניי משתוממים, איך קרה שהאויב גבר.",
            "16": "ירושלים פרשה ידיה לשמיים כמתאבלת, ואין מי שינחם אותה. ה' פקד על האויבים לצור על עם ישראל, וירושלים נעשתה כטמאה ביניהם, כאישה בימי הנידה.",
            "17": "אני מצדיקה את האל שהעניש אותי, כי מרדתי בו. שמעו כל העמים עד כמה כאוּבה אני, את בנותיי ובחוריי שבו האויבים.",
            "18": "רימו אותי בני בריתי, כאשר קראתי לעזרתם. כל המנהיגים שלי גוועו ברעב, כי ביקשו אוכל להציל את נפשם, ולא מצאו.",
            "19": "ראה אלי עד כמה צר לי, מעיי נעכרים, לבי מתהפך, בגלל שמרדתי בך. מחוץ לחומות העיר הרגה בנו החרב, ובתוך העיר גווענו ברעב.",
            "20": "כולם שומעים את אנחותיי מבלי שיש לי מנחם, כל אויבי נהנו לשמוע על הרעה שלי, שמחו מפני שדווקא אלוהיי עשה זאת לי. מי ייתן ויבוא היום, שתעשה להם כך, ומצבם יהיה כשלי.",
            "21": "ראה אלי את כל מעלליהם הרעים, שפוט אותם כאשר שפטת אותי על פשעיי. אנחותיי רבות ולבי פצוע."
        },
        "1": {
            "0": "איך החשיך האל בכעסו את אורה של ירושלים, ומשמיים ניפץ אל הארץ את המקדש, שהוא תפארת ישראל, מבלי להתחשב שזהו ביתו.",
            "1": "ה' השחית מבלי לחמול, הרס את כל היישובים של ישראל בחמת זעם. את כל המבצרים של ירושלים רוצץ לארץ, חילל את כבוד ממלכת ישראל ומנהיגיה.",
            "2": "כרת בזעם את כל כוחו של ישראל, קשר את יד ימינו של ישראל לאחורי גבו, כאשר נלחם בו האויב, אש עלתה ושרפה מסביב לישראל.",
            "3": "מתח נגדי את הקשת כמו אויב, הניף עלי את יד ימינו כמו צורר, וכך הרג את כל הצעירים החמודים, בתוך מחנה ישראל, שפך עלי את כעסו כמו אש.",
            "4": "ה' הפך לי לאויב, השחית את עם ישראל, השחית את בנייניו המפוארים ואת כל המבצרים שבנה להגנתו. הוסיף והרבה לפגוע בירושלים כהנה וכהנה.",
            "5": "כרת כעצי הגן את סוכתו, השחית את בית מקדשו. איבד ה' את החגים והמועדים מירושלים, וניבל בכעס את מנהיגי העם, את המלכים ואת הכוהנים.",
            "6": "נטש ה' את המזבח שלו, קילל את בית המקדש. מסר לידי האויב את חומות ההגנה של ירושלים. שמחה גדולה נשמעה מפי האויבים בבית המקדש, כאילו זהו יום חג.",
            "7": "תכנן ה' להחריב את חומות ירושלים, שרטט קווים היכן יעבור החורבן, לא הרפה מן ההרס. מוטט את סוללות ההגנה ואת חומות העיר, כך ששתיהן נהרסו עד היסוד.",
            "8": "נהרסו עד לארץ שערי ירושלים, ריסק ואיבד את מנעולי השערים. המלך והשרים הוגלו אל הגויים, למקום שאין מי שיורה לעם את דרכו. גם הנביאים הפסיקו להתנבא מאת ה'.",
            "9": "ישבו על הארץ כאבלים, דממו מנהיגי העם, כאבלים שמו עפר על ראשם, לבשו בגדים בלויים. כפפו את ראשן כל הנשים הצעירות של ירושלים.",
            "10": "נגמרו עיניי מדמעות, מעיי תוססים, בטני נבקעה וכבדי נשפך לארץ, על האסון שפקד את עמי, על תינוקות חלושים ומעולפים ברחובות העיר.",
            "11": "שאלו התינוקות את האימהות: היכן האוכל והמשקה, כאשר התעלפו ונראו כמתים ברחובות העיר, כאשר בכו על חיק האימהות שלהם.",
            "12": "אין דוגמה ואין דמיון לאסונך העיר ירושלים, לא ניתן להשוות את צרתך כדי לנחם אותך כנסת ישראל, מפני שהמשבר שלך גדול כמו ים, ואין מי שירפא אותך.",
            "13": "נביאייך נבאו לך שקרים, ולא הוכיחו אותך על חטאייך, כדי שתתקני את מעשייך, אלא ניבאו לך נבואות כזב והדיחו אותך לדרך רעה.",
            "14": "הכו בכפיים כנדהמים, כל הרואים אותך, קראו בקול והנידו את ראשם בהשתוממות על מצבה של ירושלים. שאלו בתמיהה: האם זאת היא העיר שאומרים שיש לה יופי מושלם, שהיא שמחת כל העולם?",
            "15": "פתחו עלייך את פיהם כל האויבים שלך, שאגו עלייך, חשפו את שיניהם כחיות טרף, סיפרו לאחרים שהצליחו להרוס אותך, ושמחו שהגיע היום שקיוו אליו מאוד וזכו לראות בו.",
            "16": "ביצע ה' את אשר תכנן, קיים את החלטתו שגזר מזמן, הרס מבלי חמלה, וגרם לשמחתו של האויב על מפלת העם. כך הגביר את כוחם של אויבי ירושלים.",
            "17": "צעקו האבלים אל ה' ממעמקי הלב, חומות ירושלים בְׁ כו יומם ולילה, הזילו דמעות כמים בנחל איתן, בכו מבלי הפסק, מבלי לעצור את בבת עיניכן.",
            "18": "קומי ירושלים וקונני בחצות הלילה, שפכי את צער לבך כמים לפני האל, הרימי ידייך כמתאבלת על נפש התינוקות, המעולפים מרעב וזרוקים ברחובות העיר.",
            "19": "ראה נא ה', למי גרמת את הדברים הנוראים האלה. אם הגענו למצב שנשים אוכלות את ילדיהן, את פרי הבטן שהיו אמורות לטפח. אם הגענו למצב שבבית המקדש שלך הורגים את המנהיגים, את הכוהנים ואת הנביאים?!",
            "20": "נשכבו על הארץ ברחובות גם נערים וגם זקנים. הבחורות והבחורים נהרגו בחרב. אתה בעצמך הרגת אותם ביום זעמך, טבחת בהם ללא כל חמלה.",
            "21": "קראת כמו בחגיגה לאויבים מסביב, ולא נשאר ביום כעס ה' לא שריד ולא פליט. כל מי שגידלתי וטיפחתי, אויבי השמיד."
        },
        "2": {
            "0": "אני הוא האיש, שסבל את ייסורי ה' בכעסו.",
            "1": "אותי הוביל אל החושך, ולא אל האור.",
            "2": "רק בי הוא שב ומכה בידו, כל הזמן.",
            "3": "ריסק את גופי, העור והבשר, ושבר את כל עצמותיי.",
            "4": "צר עלי מסביב, והקיף אותי בצרה וצוּקה.",
            "5": "שמני במחשכים, כמו בקבר, שבו נמצאים המתים לעולם.",
            "6": "הקים עלי גדר, שלא אחלץ, והטיל עלי שלשלות כבדות.",
            "7": "גם אם אצעק ואתפלל, תפילתי לא תישָמע.",
            "8": "חסם את דרכיי באבני גזית גדולות, עיוות את השבילים.",
            "9": "כמו דוב ארב לי וכמו אריה המסתתר לפני המתקפה.",
            "10": "דרכיי שיבש במכשולים ופצע אותי, החריד אותי.",
            "11": "מתח את הקשת כנגדי, שם אותי כמו מטרה לחץ.",
            "12": "דקר אותי בחיצים, אשר שלף מתיק החצים שלו.",
            "13": "כל העמים צחקו לי, נלעג הייתי בעיניהם כל הזמן.",
            "14": "האכיל אותי בצמחים מרים, השקה אותי ברעל.",
            "15": "שיבֵר את שיניי בחצץ, הכפיש אותי באפר.",
            "16": "נפשי התרחקה משלום, שכחתי מהי טובה.",
            "17": "הבנתי שאבד עלי עולמי, שאבדה תקוותי מה'.",
            "18": "אנא ה', זכור את היותי עני מרוד, אני רווי ברעלים.",
            "19": "אנא זכור אותי, כי נכנעה נפשי.",
            "20": "את הדברים הבאים אשים על לבי, כי לישועתך אני מקווה.",
            "21": "חסדי האל לא תמו, עדיין לא נגמרו כל רחמיו.",
            "22": "מידי בוקר, האמונה בך גוברת והולכת.",
            "23": "גורלי עם ה', כך אני מבין, ולכן אני מייחל אליו.",
            "24": "ה' טוב לכל מי שמקווה לו, לכל אחד המבקש אותו.",
            "25": "מוטב שהאדם ייחל לאלוהיו בדממה וימתין לתשועתו.",
            "26": "מוטב שהאדם יישא בעול מלכות שמיים עוד מצעירותו.",
            "27": "ימתין בשקט עם עצמו, כי קיבל עליו את העול.",
            "28": "ישתחווה עד שפיו יגע בעפר, כך אולי תהיה לו תקווה.",
            "29": "יקבל את המכה בהכנעה, יסבול את החרפה.",
            "30": "כי ה' לא יזנח אותו לנצח.",
            "31": "אמנם ציער אך ירחם לפי גודל חסדיו.",
            "32": "כי איננו מענה באופן שרירותי, וסתם מצער בני אדם.",
            "33": "איננו רומס ברגליו, ללא סיבה, את יושבי הארץ.",
            "34": "איננו מטה את משפטו של אדם, כי המשפט לאלוהים.",
            "35": "עיוות דינו של אדם צודק, ה' לא רוצה בכך.",
            "36": "מי יכול להחליט ולקיים את מה שהאל איננו רוצה בו?",
            "37": "וכי לא מפי ה' יוצאים הן הדברים הרעים והן הטובים?!",
            "38": "על מה יצטער אדם בחייו, אם לא על חטאיו.",
            "39": "נפשפש ונחקור במעשינו, היכן טעינו, ונשוב לאלוהינו.",
            "40": "נרים את ליבנו כמו את כפינו, בתפילה לאלוהינו שבשמיים.",
            "41": "כאשר פשענו ומרדנו, לא סלחת לעוונותינו.",
            "42": "חצצת בינינו לבינך בזעמך ורדפתנו, הרגת בנו ללא חמלה.",
            "43": "חצצת בינינו עם עננים, כדי שתפילתנו לא תגיע אליך.",
            "44": "עשית מאתנו כפסולת מאוסה של אומות העולם.",
            "45": "כל אויבינו פתחו עלינו את פיהם.",
            "46": "בורות ומלכודות היו לנו, בשואה ובאסון.",
            "47": "עיניי דומעת כיובלי מים, על המשבר שפקד את עמי.",
            "48": "מעיניי ניגרות מים, אין דמיון לכך, כי אינן פוסקות לרגע.",
            "49": "זהו מצבי, עד שה' מן השמיים יתחשב בו.",
            "50": "עיניי, שראו באסוני, ציערו אותי, יותר מכל בנות העיר שלי.",
            "51": "צדו אותי כציפור, השונאים אותי בחינם, בלא הצדקה.",
            "52": "השליכוני לכלא, שאסיים את חיי, רגמו אותי באבנים.",
            "53": "הציפו את הבור במים עד לראשי, האמנתי שנגזר גורלי.",
            "54": "קראתי אליך ה', מעומק הבור.",
            "55": "נא שמע לקול תפילותיי, אל תתעלם ממני, עשה לרווחתי.",
            "56": "אנא התקרב אלי ביום שבו אקרא אליך, אמור לי: אל תירא.",
            "57": "אנא ה' הילחם בשונאי נפשי, גאל נא את חיי.",
            "58": "ראה ה' את עיוות הדין שלי, שפוט נא את משפטי בצדק.",
            "59": "ראה כיצד הם מתנקמים בי, ראה את כל מיזמותיהם עלי.",
            "60": "שמע נא אלוהי את קללתם, את כל מחשבותיהם הרעות עלי.",
            "61": "שמע נא את דברי אויביי ואת כוונותיהם נגדי, כל הזמן.",
            "62": "בשכבם ובקומם, ראה עד כמה אני נלעגת בפיהם.",
            "63": "הכה בהם כגמולם ה', עשה להם כפי שעשו לי.",
            "64": "תן להם שברון לב, הנחת עליהם את קללתך.",
            "65": "רדוף אותם בכעס, השמד אותם מתחת שמיך ה'."
        },
        "3": {
            "0": "איך זה שנעכר הזהב הטוב, איך משתנית מתכת אצילה כזאת, איך מושלכות אבני המקדש ברחובות?!",
            "1": "בני ירושלים היקרים, השקולים כזהב, איך פתאום הפכתם לחרסים שבורים, שנעשו בידי הכדר היוצר.",
            "2": "אפילו חיות בר חולצות את שדיהן ומניקות את גוריהן, ואילו עם ישראל נדמה ליענים אכזרים, המפקירים את צאצאיהם במדבר.",
            "3": "לשונו של התינוק היונק נדבקה לחכו מרוב צימאון, עוללים בקישו לחם לאכול, ואין מי שיפרוס להם פרוסה אחת.",
            "4": "מי שהיו רגילים לאכול מעדנים התייבשו ברחבות, מי שהיו מורגלים ללבוש בגדי יוקרה חיטטו באשפתות.",
            "5": "אסונו של עם ישראל נעשה גדול מזה של העיר סדום, שנהפכה ברגע אחד, מבלי שיד אדם נגעה בה.",
            "6": "שרי העם היו נקיים יותר משלג, צחים יותר מחלב, פניהם אדמדמות כפנינים, כאבן ספיר יוקרתית נראתה צורתם.",
            "7": "התפחמו פניהם של השרים הנאים, לא זיהו אותם ברחובות, התקמט עורם על עצמותיהם, נעשה יבש כמו עץ.",
            "8": "עדיף היה למות בחרב האויב מאשר למות ברעב, כי דמם של חללי החרב יישפך לפחות כאשר הם שבעים.",
            "9": "נשים רחמניות התאכזרו ובשלו את ילדיהן בידיהן, והם היו להן לאוכל, בעת האסון של עם ישראל.",
            "10": "רוקן ה' את כל זעמו ושפך אותו על ישראל, הצית אש בירושלים שכִ לתה את העיר עד היסוד.",
            "11": "מלכי העמים לא האמינו, גם לא תושבי העולם, שאויבים יצליחו להיכנס בשערי ירושלים.",
            "12": "זאת מפני שנביאיה חטאו, מפני שכוהניה עוו, וגרמו לרצח האנשים הישרים.",
            "13": "הם נעו כעיוורים ברחובות, כשבגדיהם מגואלים בדם, עד כדי כך שלא יכלו לגעת בהם מרוב גועל.",
            "14": "לכו מאתנו טמאים, כך קראו אליהם, התרחקו ואל תגעו בנו כי סרחתם, כי אמרו בגויים שלא נמשיך לחיות על הארץ.",
            "15": "ה' הוא שהפיץ אותם בגלות, ולא ימשיך להשגיח עליהם, כי את פני המנהיגים לא כבדו ואת פני הזקנים לא ריחמו.",
            "16": "עדיין מצפות עיננו לישועה, לריק ציפינו לגויים שיושיעונו.",
            "17": "אויבינו הצרו את צעדנו מללכת ברחובות שלנו, קרב סופנו, סיימנו את ימינו, כי עכשיו כבר הגיע קיצנו.",
            "18": "מהירים היו רודפינו יותר מנשרי השמיים שמעל ההרים, רדפונו במדבר, שם ארבו לנו.",
            "19": "נשמת אפנו, המלך, משיח ה', נלכד במלכודת שלהם, הוא אשר חשבנו לחסות בצלו, בשבתנו בין הגויים.",
            "20": "אתם הגויים, מאדום ומעוץ, יכולים לשמו עכשיו, אבל לא ירחק זמן שגם אתם תשתו מכוס התרעלה, תשתכרו ותשתפכו.",
            "21": "נשלם עונשך ירושלים, ה' לא יוסיף להגלותך. עכשיו תורם של הגויים לסבול, כי חטאותיהם נתגלו."
        },
        "4": {
            "0": "זכור נא ה' מה קרה לנו עד כה, ראה את כל בושתנו.",
            "1": "אדמתנו נכבשה בידי זרים, ובתינו נתפסו בידי נוכרים.",
            "2": "נעשינו כיתומים ללא אב, אימהותינו הפכו לאלמנות.",
            "3": "עבור המים שלנו שילמנו כסף, ומחיר יקר עבור העצים שלנו.",
            "4": "עד צוואר נרדפנו, עייפנו ולא הניחו לנו האויבים.",
            "5": "נאלצנו לבקש מהמצרים סיוע, ומהאשורים לחם לאכול.",
            "6": "אבותינו חטאו וכבר אינם בחיים, אנו סובלים את עוונותיהם.",
            "7": "עם נחות מושל בנו, אין מי שיציל אותנו מידיהם.",
            "8": "בסכנת נפשות משיגים אוכל, מפני שודדי דרכים במדבר.",
            "9": "עורנו נצרב כמו בתנור, מפני הרעב העצום.",
            "10": "האויבים עינו את הנשים שבירושלים, ואת הבחורות הצעירות בכל ערי יהודה.",
            "11": "את השרים הרגו בתלייה, את זקני העם לא כיבדו.",
            "12": "את בחורינו לקחו לטחון בעבודת פרך, והנערים נכשלו מהנפת העץ הכבד של המטחנה.",
            "13": "זקני העם, השופטים והמנהיגים, פסקו מלהגיע לשער העיר, ואף הבחורים פסקו מלנגן ולשמוח.",
            "14": "שמחת לבנו הושבתה, הפך לאבל הריקוד שלנו.",
            "15": "נפל מראשנו הכתר, אוי נא לנו כי כך קרה בגלל חטאינו.",
            "16": "על המצב הזה פצוע לבנו, על מאורעות האלה חשכו עינינו.",
            "17": "על שראינו את הר ציון שומם ושועלים הולכים בו כבשדה בר.",
            "18": "אתה ה' לנצח תשלוט, כיסא מלכותך יכון למשך הדורות.",
            "19": "מדוע נטשת אותנו לתמיד, עזבת אותנו לימים רבים כל כך.",
            "20": "אפשר לנו לחזור אליך כדי שנחזור, חדש את הקשר אליך כפי שהיה בזמן קדום.",
            "21": "גם אם מאסת בנו, גם אם כעסת עלינו עד מאוד."
        }
    },
    "meta": "Chapter-Verse",
    "work": "Lamentations"
}