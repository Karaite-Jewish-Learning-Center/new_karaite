{
    "text": {
        "0": {
            "0": "Słowa Koheleta, syna Dawida, króla w Jerozolimie. ",
            "1": "O, marność nad marnościami! rzekł Kohelet; o, marność nad marnościami! Wszystko marność! ",
            "2": "Cóż za pożytek człowiekowi z całego trudu swojego, którym się trudzi pod słońcem! ",
            "3": "Jedno pokolenie odchodzi, a drugie przychodzi; ale ziemia wiecznie pozostaje. ",
            "4": "A słońce wschodzi, a słońce znów zachodzi, i zdąża do miejsca swego, kędy ma wzejść. ",
            "5": "Idzie na południe, a zwraca się ku północy, wciąż krążąc idzie wiatr, a po wirach swoich wraca wiatr. ",
            "6": "Wszystkie rzeki idą do morza, wszakże morze się nie zapełnia: do miejsca, do którego rzeki idą, tam idą wciąż. ",
            "7": "Wszystkie rzeczy nużą się, żaden człowiek tego nie wypowie; oko nie nasyca się widzeniem, a ucho nie napełnia się słyszeniem. ",
            "8": "To, co było, to i będzie, a co się stało, to się stanie, a niemasz nic nowego pod słońcem. ",
            "9": "Jeśli jest rzecz, o którejby kto powiedzieć chciał: Patrz, to coś nowego! - już dawno to było za onych wieków, które przeszły przed nami. ",
            "10": "Niemasz wspomnienia o poprzednich, i o późniejszych, które nastaną, nie będzie wspomnienia u tych, którzy później jeszcze przyjdą. ",
            "11": "Ja, Kohelet, byłem królem nad Israelem w Jerozolimie. ",
            "12": "I zwróciłem serce moje na to, abym zbadał i wyśledził mądrością wszystko, co się dzieje pod niebem: czczy to popęd, który złożył Bóg w synach ludzkich, aby się nim trapili! ",
            "13": "Widziałem wszystkie sprawy, które się dzieją pod słońcem, a oto wszystko marność i pogoń za wiatrem. ",
            "14": "Co krzywe nie daje się wyprostować, a co brakuje nie może wejść w rachubę. ",
            "15": "I pomyślałem w sercu swojem, i rzekłem: Oto zdobyłem wielką i coraz wyższą mądrość ponad wszystkich, którzy byli przedemną w Jerozolimie, a serce moje przejrzało pełnię mądrości i wiedzy. ",
            "16": "Ale gdym zwrócił serce moje, abym uświadomił sobie czem mądrość i wiedza, szaleństwo i głupota - poznałem, że i to pogoń za wiatrem. ",
            "17": "Bo gdzie wiele mądrości, tam wiele zgryzoty, a kto mnoży wiedzę, mnoży cierpienie. "
        },
        "1": {
            "0": "Pomyślałem ja w sercu swojem: Nuż tedy doświadczę cię radością, a rozkoszuj się szczęściem! Ale zaprawdę, i to marność. ",
            "1": "O śmiechu rzekłem: to szał! a o radości: do czegoż ta służy? ",
            "2": "Umyśliłem w sercu swojem, abym krzepił odtąd winem moje ciało, tak jednak, aby się serce mądrością kierowało, i abym chwycił się głupstwa, pókibym nie przejrzał coby najwłaściwszem było synom ludzkim czynić pod niebem, po wszystkie dni żywota ich. ",
            "3": "Wykonałem dzieła wielkie: pobudowałem sobie domy, zasadziłem sobie winnice. ",
            "4": "Pozakładałem sobie ogrody i parki, i zasadziłem w nich wszelkie drzewa owocowe. ",
            "5": "Urządziłem sobie stawy wodne, aby zraszać z nich sad porosły drzewami. ",
            "6": "Nakupiłem sobie niewolników i niewolnic, a posiadałem takich, co zrodzeni byli w domu. Stąd też, rogacizny i owiec posiadałem więcej niż wszyscy, którzy byli przedemną w Jerozolimie. ",
            "7": "Nagromadziłem też sobie złota i srebra i najkosztowniejszych klejnotów królów i krain; sprowadziłem sobie śpiewaków i śpiewaczki i rozkosz synów ludzkich: pań mnóstwo. ",
            "8": "I tak stałem się wielkim i możniejszym od wszystkich, którzy byli przedemną w Jerozolimie; przyczem zostawała przy mnie i mądrość moja. ",
            "9": "Czegokolwiek też pożądały oczy moje nie wzbraniałem im; nie odmawiałem sercu mojemu żadnej radości, albowiem radowało się serce moje ze wszystkiej mej pracy, a był to udział mój ze wszystkiej mej pracy. ",
            "10": "Ale gdym spojrzał na wszystkie sprawy, które zdziałały ręce moje, i na trud, którym podejmował, aby je uskutecznić, a oto okazało się, że to wszystko marność i pogoń za wiatrem, a niemasz pożytku pod słońcem. ",
            "11": "Poczem zwróciłem się ku temu, aby rozejrzeć zarówno mądrość jak szał i głupotę; bo czemże by był człowiek, któryby mógł pójść za królem w tem co już uczyniono? ",
            "12": "I przekonałem się, że wyższość mądrości nad głupotą dorównywa wyższości światła nad ciemnością. ",
            "13": "Mądry ma oczy swe w głowie; głupi zaś postępuje w ciemności. Zarazem jednak poznałem, że jeden los ich wszystkich spotyka. ",
            "14": "I pomyślałem w sercu swojem: Los głupca spotka i mnie, nacóż tedy nabrałem tak dużo mądrości? I pomyślałem w sercu swojem: i to marność. ",
            "15": "Albowiem wspomnienia nie pozostanie po mędrcu jak po głupcu na wieki, ponieważ za dni przyszłości wszystko dawno w zapomnienie pójdzie; a czemuż to umiera mędrzec narówni z głupcem? ",
            "16": "I tak powziąłem nienawiść do życia, ponieważ nie podobały mi się sprawy, które się dzieją pod słońcem, bo wszystko marność i pogoń za wiatrem. ",
            "17": "I powziąłem nienawiść do całej mojej pracy, którąm się trudził pod słońcem, ponieważ zostawić ją muszę człowiekowi, który przyjdzie po mnie. ",
            "18": "A któż wie czy mądrym będzie czy głupim? A jednak będzie on władał całą moją pracą, którąm się trudził, a którąm mądrością uskutecznił pod słońcem - i to marność! ",
            "19": "Zwróciłem się tedy ku temu, aby wzbudzić zwątpienie w sercu mojem o wszystkiej pracy, którąm się trudził pod słońcem. ",
            "20": "Bo niejeden człowiek pracuje mądrze i rozumnie i sprawnie, a musi to innemu, który się tem nie trudził w udziale zostawić: i to marność i zło wielkie. ",
            "21": "Bo cóż zyska człowiek za całą pracę swoję i za zabiegi serca swego, którymi się trudzi pod słońcem? ",
            "22": "Wszystkie wszak dni jego cierpieniem, a zgryzota jego zajęciem; nawet w nocy nie odpoczywa serce jego. I to marność! ",
            "23": "Czyż nie najlepszem dla człowieka, aby jadł i pił i dogadzał duszy swojej, za pracę swoję: ale i to, jakem to zauważył, z ręki Bożej pochodzi. ",
            "24": "Bo któżby mógł jeść a któż używać bez Niego? ",
            "25": "Bo człowiekowi, który Mu się spodobał, daje mądrość i wyrozumienie i radość; grzesznikowi zaś daje popęd, aby zbierał i gromadził, by zostawić to temu, który się Bogu spodoba. I to marność i pogoń za wiatrem. "
        },
        "2": {
            "0": "Wszystko ma porę swoję, a każde przedsięwzięcie swój czas pod niebem. ",
            "1": "Jest czas rodzenia się, i czas umierania; jest czas sadzenia, i czas wyrywania co sadzone. ",
            "2": "Zabijanie ma swój czas, i leczenie ma swój czas; burzenie ma swój czas, i budowanie ma swój czas. ",
            "3": "Jest czas płaczu i czas śmiechu; czas biadania i czas pląsania. ",
            "4": "Czas rozrzucania kamieni, i czas zbierania kamieni, czas pieszczoty i czas oddalania się od pieszczot. ",
            "5": "Czas szukania i czas tracenia; czas chowania i czas odrzucania. ",
            "6": "Czas rozdzierania i czas zszywania; czas milczenia i czas mówienia. ",
            "7": "Czas miłowania i czas nienawidzenia; czas wojny i czas pokoju. ",
            "8": "Jakąż tedy korzyść odnosi pracujący z całej pracy swojej? ",
            "9": "Widziałem popęd, który złożył Bóg w synach ludzkich, aby się nim trapili. ",
            "10": "Wszystko urządził pięknie w swoim czasie, i wieczność też złożył w sercu ich; tylko że nie zdolny człowiek dzieła tego, które Bóg urządził, od początku do końca dojść. ",
            "11": "Przekonałem się stąd, że nie mają nic lepszego dla siebie jak tylko, aby się każdy cieszył i sobie dogadzał w życiu swojem. ",
            "12": "Ale również, że aby kto jadł i pił i sobie dogadzał przy całej pracy swojej, tylko darem jest Bożym. ",
            "13": "Przekonałem się, że cokolwiek Bóg uczynił na wieki trwa; że nie można do tego nic dodać, ani z tego nic ująć: - Bóg to tak urządził, aby się Go obawiano. ",
            "14": "To co się odbywa, już dawno jest, a co być ma już dawno istniało; a Bóg odszukuje co wypartem zostało. ",
            "15": "Nadtom widział jeszcze pod słońcem: na miejscu prawa było bezprawie, a na miejscu sprawiedliwości niegodziwość. ",
            "16": "I rzekłem sam do siebie: sprawiedliwego i niegodziwego osądzi Bóg, bo czas dla każdego przedsięwzięcia i dla każdej czynności tam. ",
            "17": "Rzekłem sam do siebie: Gwoli synom ludzkim to bywa, aby ich Bóg doświadczył i aby poznali, że tylko do bydła są podobni. ",
            "18": "Bo przeznaczenie ludzi i przeznaczenie bydła - jednakowe przeznaczenie ich: bo jaka śmierć jednego, taka śmierć drugiego a jedno tchnienie mają wszyscy, a wyższości człowieka nad bydlęciem niema, bo wszystko marność. ",
            "19": "Wszystko idzie na jedno miejsce: wszystko powstaje z prochu i wszystko znów w proch się obraca. ",
            "20": "Któż to wie, czy duch synów ludzkich w górę się wznosi, i czy duch bydlęcia nadół ku ziemi zstępuje? ",
            "21": "Widziałem tedy, że niemasz nic lepszego dla człowieka nad to, aby się cieszył sprawami swojemi, bo to udział jego; któż bowiem go poprowadzi, aby ujrzał co będzie po nim? "
        },
        "3": {
            "0": "Poczem znów ujrzałem wszystkie ciemięztwa, które się dzieją pod słońcem: a oto łzy ciemiężonych, ale niemasz ktoby ich pocieszył, a z ręki ciemięzców swoich doznawają krzywdy, ale niemasz ktoby ich pocieszył. ",
            "1": "I mieniłem szczęśliwszymi zmarłych, którzy dawno pomarli, nad tych, którzy dotąd jeszcze przy życiu zostali. ",
            "2": "A szczęśliwszym nad obu, tego, który jeszcze wcale nie istniał, który nie widział tych spraw niecnych, które się dzieją pod słońcem. ",
            "3": "Widziałem też cały trud i całą sprawność w każdej czynności, że to tylko współzawodnictwo jednego wobec drugiego. I to marność i pogoń za wiatrem. ",
            "4": "Bezmyślny składa swe ręce i pożera własne swe ciało: ",
            "5": "Lepsza pełna dłoń ze spokojem, niżeli obie pełne garści z trudem i pogonią za wiatrem. ",
            "6": "I znowu widziałem marność pod słońcem; ",
            "7": "Stoi jeden samotnie, niemając nikogo - niema ani syna ani brata, a jednak niemasz końca wszelakiej pracy jego, oko też jego nie może się nasycić bogactwem. Ale dla kogoż ja pracuję a pozbawiam się dobrego? I to marność i czczy popęd. ",
            "8": "Lepiej we dwóch być niż samemu, mają bowiem pożytek dobry z pracy swojej. ",
            "9": "Bo jeśli jeden z nich upadnie, podźwignie drugi towarzysza swego. Ale biada samotnemu gdyby upadł, bo niema drugiego któryby go podźwignął. ",
            "10": "Tak też gdy dwóch społem leży - jest im ciepło - jakże jednak mógłby się jeden rozgrzać? ",
            "11": "A jeżeli kto jednego napadnie to się we dwóch mu stawią - a sznur potrójny nie tak łatwo się zerwie. ",
            "12": "Lepszy młodzieniec ubogi a mądry, niżeli król stary a głupi, który niezdolny już przestrogi przyjmować. ",
            "13": "Bo ów z więzienia wyszedł, a królem został, jakkolwiek w państwie tegoż ubogim się urodził. ",
            "14": "Widziałem wszystkich żywych, postępujących pod słońcem, po stronie młodzieńca, onego drugiego, który miał nastąpić po nim. ",
            "15": "Nie było końca wszystkiemu ludowi, wszystkich tych, na których czele stanął. A jednak nie cieszą się potomkowie nim - bo i to marność i pogoń za wiatrem! ",
            "16": "Strzeż nogi twojej gdy idziesz do domu Bożego, a zbliżyć się aby słuchać jest lepszem niż składać ofiary głupich; albowiem nie rozumieją a przeto spełniają zło... "
        },
        "4": {
            "0": "Nie śpiesz się ustami twojemi, a serce twoje niechaj zbyt skorem nie będzie na wyrzeczenie słowa przed obliczem Bożem; albowiem Bóg na niebie, a ty na ziemi: niechaj przeto słowa twoje będą nieliczne. ",
            "1": "Bo sen przychodzi z mnóstwa trosk a bredzenie głupiego z mnóstwa słów. ",
            "2": "Gdy uczynisz ślub Bogu, nie omieszkuj go spełnić, bo nie znajduje On upodobania w głupcach; czegokolwiek byś nie ślubował, spełniaj. ",
            "3": "Lepiej abyś nie ślubował, niż abyś ślubował a nie spełnił. ",
            "4": "Nie pozwalaj ustom twoim, aby przywiodły do grzechu ciało twoje, a nie powiadaj przed posłańcem Bożym, że to pomyłka. Czemu miałby się Bóg gniewać na odezwanie się twoje, a sprawę rąk twoich niweczyć? ",
            "5": "Bo gdzie wiele snów, tam i marności i słów wiele. Ty zaś obawiaj się raczej Boga! ",
            "6": "Jeżeli zgnębienie ubogiego i pogwałcenie prawa i sprawiedliwości ujrzysz w jakiej krainie, niechaj cię ta rzecz nie dziwi; bo jest wyższy nad wysokim, który czyha, a inni wysocy nad nimi. ",
            "7": "Ale zaletą dla kraju pod każdym względem jest król roli oddany. ",
            "8": "Kto miłuje pieniądze, nie nasyci się pieniędzy, a kto miłuje bogactwo nie znajdzie w niem pożytku. I to marność. ",
            "9": "Gdzie dobra wiele, tam i zjadających je wielu, a jakaż korzyść właścicielowi - chyba widok swych oczu. ",
            "10": "Słodkim jest sen robotnika, czyby mało czy więcej pożywał dostatek jednak bogatego nie pozwala mu usnąć. ",
            "11": "Jest bieda ciężka, którąm widział pod słońcem: bogactwo strzeżone przez właściciela swego, ku własnemu jego nieszczęściu. ",
            "12": "Gdy bogactwo to za złą sprawą zginie, tedy syn, którego spłodził, nie będzie miał nic w ręku. ",
            "13": "Jako wyszedł z żywota matki swojej, tak i nagi znów odejdzie, zupełnie jako był przyszedł - a nie uniesie nic z pracy swojej, coby mógł zabrać ręką swoją. ",
            "14": "Ale nie to tylko jest biedą ciężką, że zupełnie jako był przyszedł i odejść musi, bo jakaż mu korzyść, że się na wiatr trudził? ",
            "15": "Lecz że i po wszystkie dni swoje jadał w ciemności, a zgryzot miał wiele, a nadto choroba jego i rozdrażnienie! ",
            "16": "Oto com tedy za dobre i piękne uznał: jeść i pić i używać dobrego ze wszystkiego trudu swego, którym się kto trudzi pod słońcem, przez nieliczne dni żywota swojego, których mu Bóg użyczył; gdyż to udział jego. ",
            "17": "Któregokolwiek też człowieka obdarzył Bóg bogactwem i skarbami a dał mu i tę moc, aby ich używał, i zabierał dział swój, a cieszył się z trudu swojego, dar to również Boży. ",
            "18": "Bo nie pomni taki wiele na krótkie dni żywota swojego, bo użycza mu Bóg radości serca jego. "
        },
        "5": {
            "0": "Jest zło, którem widział pod słońcem, a przemożnem ono dla człowieka. ",
            "1": "Niejednego obdarza Bóg bogactwem i włościami i sławą, tak że nie zbywa duszy jego na niczem z wszystkiego czegoby zapragnął; ale nie użyczył mu Bóg tej mocy, żeby z tego używał, lecz używa tego obcy - jest to marność i bieda ciężka. ",
            "2": "Choćby taki stu synów spłodził, i wiele lat przeżył, ale przy największej liczbie lat jednak dusza jego dobrem się nie nasyciła, a nawet przyzwoity grób użyczony mu nie został - tedy powiadam: szczęśliwszem od niego poroniątko. ",
            "3": "To wprawdzie w marności przyszło i do ciemności odchodzi a ciemnością pokryte imię jego; ",
            "4": "Słońca też nie widziało ani poznało: a jednak lepiej mu niż onemu. ",
            "5": "A choćby tysiąc lat dwukrotnie przeżył, a dobrego nie użył - alboż nie idzie wszystko do jednego miejsca? ",
            "6": "Cała praca człowieka podejmowana dla ust jego; a jednak nie może żądza się nasycić. ",
            "7": "Bo jakąż wyższość ma mądry nad głupcem? Tę, którą ma ubogi, umiejący sobie poczynać wobec życia. ",
            "8": "Lepszem to, co oczy widzą, aniżeli to, za czem żądza się unosi; ale i to marność i pogoń za wiatrem. ",
            "9": "To, co się dzieje, temu dawno już imię nadane; przeznaczono też czem człowiek być ma, a nie może on się prawować z tem, co mocniejsze od niego. ",
            "10": "A choć wiele jest słów, które marność mnożą - jakaż ztąd korzyść człowiekowi? ",
            "11": "Komuż bowiem wiadomo co dobrem dla człowieka w życiu, w nielicznych dniach znikomego jego żywota, które niby cień spędza? Bo któż powiadomi człowieka co będzie po nim pod słońcem? "
        },
        "6": {
            "0": "Lepsze imię dobre, niż olejek cenny, a dzień śmierci, niż dzień narodzenia. ",
            "1": "Lepiej pójść do domu żałoby, aniżeli pójść do domu uczty, bo tam koniec wszystkich ludzi, a żywy bierze to do serca. ",
            "2": "Lepsza zgryzota niż śmiech, bo przy posępnem obliczu dobrze sercu. ",
            "3": "Serce mądrych w domu żałoby, a serce głupich w domu wesela. ",
            "4": "Lepiej słuchać przygany mędrca, niż się przysłuchiwać śpiewowi głupców. ",
            "5": "Bo jako trzeszczenie cierni pod saganem tak śmiech głupca: i to marność. ",
            "6": "Bo zdzierstwo ogłupia mądrego, a psuje serce przekupstwo. ",
            "7": "Lepszy koniec rzeczy, niż jej początek; lepszy cierpliwy, niż wyniosły. ",
            "8": "Nie porywaj się w duchu swoim do gniewu, bo gniew spoczywa w łonie głupców. ",
            "9": "Nie powiadaj: Co się to stało, że dni dawniejsze były lepsze niż obecne? gdyż nie z mądrości pytasz się o to. ",
            "10": "Równie dobrą mądrość jak dziedzictwo, a zaletą ona dla tych, którzy słońce widzą. ",
            "11": "Bo cienia użycza mądrość, cienia pieniądz, ale zaletą poznania jest: mądrość zachowuje życie temu, który ją posiada. ",
            "12": "Przypatruj się dziełu Boskiemu; bo któż zdoła sprostować co on skrzywił. ",
            "13": "W dzień szczęśliwy zażywaj szczęścia, a w dzień niedoli uważaj, że i ten stworzył Bóg w przeciwstawieniu do drugiego, a to, aby nie badał człowiek nic, co po nim będzie. ",
            "14": "Wszystkom widział za dni znikomości mojej: niejeden sprawiedliwy ginie w sprawiedliwości swojej, a niejeden niegodziwiec żyje długo w niecności swojej. ",
            "15": "Nie bądź zbyt pobożnym, a nie mędrkuj zanadto: czemu byś się miał zmarnować? ",
            "16": "Nie bądź zbyt niezbożnym, ani zbyt głupim; czemu masz umrzeć przed czasem swoim? ",
            "17": "Dobrze jest, abyś się tego trzymał, a i od drugiego nie puszczał ręki twojej; bo kto Boga się obawia, unika tego wszystkiego. ",
            "18": "Mądrość daje mądremu więcej obrony, aniżeli dziesięciu mocarzy, którzy są w mieście. ",
            "19": "Zaiste, niema człowieka sprawiedliwego na ziemi, któryby wciąż czynił dobrze, a nie zgrzeszył. ",
            "20": "Nie na wszystkie też słowa, które ludzie powtarzają zwracaj uwagę twoją, abyś nie słyszał, gdy ci sługa twój złorzeczy. ",
            "21": "Bo niejednokrotnie się zdarzało - wiadomo to sercu twojemu - żeś i ty innym złorzeczył. ",
            "22": "Wszystko to doświadczyłem mądrością; powiedziałem sobie: chcę mądrość osiągnąć, ale pozostała daleką odemnie. ",
            "23": "Dalekiem jest, co dalekiem było, i głębokiem, tak, głębokiem: któż to zbada? ",
            "24": "Zwróciłem się sercem mojem, by poznać i zbadać, poszukać mądrości i obrachunku wszystkiego; ale tylko aby poznać, że niegodziwość głupotą, a głupota szałem. ",
            "25": "Znalazłem też bardziej gorzką niż śmierć kobietę; bo podobna ona do potrzasku, a serce jej do sieci, ręce jej do kajdan. Kogo Bóg sobie upodobał ocala się od niej, ale grzesznik pojmany bywa przez nią. ",
            "26": "Oto com znalazł, rzecze Kohelet, jedno z drugiem łącząc, aby do obrachunku dojść. ",
            "27": "Czegom wciąż szukał, ale nie znalazł jest to? Człowieka jednego z pośród tysiąca znalazłem, ale kobiety między tymi wszystkimi nie znalazłem. ",
            "28": "Do tego jedynie, zważ, doszedłem że Bóg stworzył człowieka prostym, oni wszakże szukają obliczeń przeróżnych. "
        },
        "7": {
            "0": "Któż jak mędrzec? A któż pojmuje znaczenie rzeczy? Mądrość człowieka rozjaśnia oblicze jego, a surowość jego twarzy się łagodzi. ",
            "1": "Ja powiadam: Rozkazu królewskiego przestrzegaj, już ze względu na przysięgę wobec Boga. ",
            "2": "Nie kwap się odstąpić od niego; nie wdawaj się w sprawy zgubne. Bo wszystko czego chce czyni. ",
            "3": "Ponieważ słowo królewskie wszechwładne, a któż mu powie: Co czynisz? ",
            "4": "Kto rozkazu przestrzega nie dozna nic złego, a czas i sąd zna serce mędrca. ",
            "5": "Bo dla każdej rzeczy jest czas i sąd, bo niecność człowieka ciąży na nim. ",
            "6": "Nie wie on wszak co będzie, a jak się stanie, któżby mu to powiedział? ",
            "7": "Żaden człowiek nie włada wiatrem, aby mógł wiatr powstrzymać, a nikt nie ma władzy nad dniem śmierci, niema też uwolnienia na wojnie; a nie ocala niegodziwość tego, który ją spełnił. ",
            "8": "Tom wszystko widział zwracając uwagę moją na wszelakie sprawy, które się dzieją pod słońcem, w czasie gdy jeden człowiek nad drugim panuje ku nieszczęściu jego. ",
            "9": "I następnie widziałem niegodziwych, których pochowano i którzy w pokoju odeszli; ale z miejsca świętego musieli wyjść i w tem samem mieście w zapomnienie pójść ci, którzy sprawiedliwie postępowali. I to marność. ",
            "10": "Ponieważ wyrok na postępki niecne nie rychło wykonanym zostaje, przeto wzbiera w nich odwaga synów ludzkich, aby niecności spełniali. ",
            "11": "Dla tego, że grzesznik stokrotnie niecności się dopuszcza a przytem się starzeje, jakkolwiek wiem, że dobrze będzie bogobojnym, którzy się obawiają oblicza Jego. ",
            "12": "Ale nie dobrze się powiedzie niegodziwemu, a jako cień niedługo przetrwają dni jego, przeto że się Boga nie obawia. ",
            "13": "Jest też marność, która się spełnia na ziemi, że bywają sprawiedliwi, którym się dzieje wedle postępowania niegodziwych, a bywają niegodziwi, którym się dzieje wedle postępowania sprawiedliwych. Rzekłem tedy: i to marność. ",
            "14": "I tak wysławiałem radość; bo niema nic lepszego dla człowieka pod słońcem a jedno, aby jadł i pił i się weselił; a to niechaj towarzyszy mu przy jego pracy póki dni życia jego, których mu użyczył Bóg pod słońcem. ",
            "15": "Gdy zwróciłem serce moje, abym poznał mądrość, i rozejrzał się w sprawach, które się dzieją na ziemi, a dla których ani dniem ani nocą nie widzi się snu w oczach. ",
            "16": "Przekonałem się w każdem dziele Bożem, że człowiek nie wstanie doścignąć tego dzieła, które się spełnia pod słońcem; bo jakkolwiek by się nie trudził człowiek, aby doszedł, nie znajdzie; a nawet mędrzec, który mniema, że je poznał, to jednak zbadać nie wstanie. "
        },
        "8": {
            "0": "Bom wszystko to rozważył w sercu swojem, starając się, abym sobie wszystko to rozjaśnił: że sprawiedliwi i mędrcy i dzieła ich są w ręku Bożym, że ani o miłości, ani o nienawiści nie wie człowiek naprzód - jest im wszystko zakreślone. ",
            "1": "Wszystko może wszystkich spotkać: Jednakowy przypadek spotyka sprawiedliwego i niegodziwego, dobrego, czystego i nieczystego, ofiarującego jak i tego, który nie ofiaruje; jakim dobry, takim i grzesznik, przysięgający i obawiający się przysięgi. ",
            "2": "To zaś najgorsze ze wszystkiego co się dzieje pod słońcem, że jednakowy przypadek wszystkich spotyka; dla tego też przepełnione serce synów ludzkich niecnością, a trzyma się szał serca ich póki żyją; następnie zaś - idzie się do zmarłych. ",
            "3": "A któżby chciał być połączony z nimi? Dla wszystkich żyjących jest jeszcze nadzieja; a nawet pies żywy lepszy niż lew zdechły. ",
            "4": "Zaprawdę, żywym wiadomo, że umrą, zmarli zaś nie wiedzą o niczem i nie zyskują już nic, bo i pamięć ich idzie w zapomnienie. ",
            "5": "Zarówno ich miłość jak ich nienawiść i zawiść już dawno znikły, a nie mają już nigdy udziału w niczem co się dzieje pod słońcem. ",
            "6": "Idź tedy, pożywaj wesoło chleb twój, a pij z pogodną myślą wino twoje; bo dawno już zgodził się Bóg na te sprawy twoje. ",
            "7": "Każdego czasu niechaj będą szaty twoje białe, a niechaj nie zbraknie olejku na głowie twojej. ",
            "8": "Zażywaj życia z kobietą, którąś pokochał po wszystkie znikome dni żywota twojego, z tą, którą ci dał pod słońcem, po wszystkie znikome dni twoje; bo to udział twój w życiu za trud, którym się trudzisz pod słońcem. ",
            "9": "Wszystko co zdolna ręka twoja uczynić siłą twą, czyń; bo ani działalności, ani obliczenia, ani wiedzy, ani mądrości niemasz w grobie, do którego idziesz. ",
            "10": "I znów widziałem pod słońcem, że nie rozporządzają szybcy biegiem, ani bohaterzy walką, ani mędrcy chlebem, ani roztropni bogactwem, ani rozumni upodobaniem, lecz, że czas i przypadek spotyka wszystkich. ",
            "11": "Nie zna wszak człowiek i czasu swojego: jako ryby łowione w sieci złowrogiej, i jako ptaki uwikłane w sidle - tak pojmani bywają i synowie ludzcy w czasie niedoli, gdy przypada na nich nagle. ",
            "12": "I to widziałem jako mądrość pod słońcem, a ukazała mi się wielką: ",
            "13": "Miasto małe, a nieliczni mężowie w niem; i nadciągnął przeciw niemu król wielki i otoczył je, i zbudował przeciw niemu baszty potężne. ",
            "14": "Ale napotkał w niem męża ubogiego, mędrca, a ten wybawił ono miasto mądrością swoją; nikt jednak nie wspomniał na owego męża ubogiego. ",
            "15": "Pomyślałem tedy: lepsza mądrość aniżeli moc, jakkolwiek mądrość ubogiego wzgardzona bywa, a słowa jego posłuchu nie znajdują. ",
            "16": "Słowa mędrców spokojne wysłuchane być winny prędzej, niż krzyk przewodniczącego wśród głupców. ",
            "17": "Lepsza mądrość niż rynsztunki wojenne; ale jeden grzesznik niweczy dużo dobrego. "
        },
        "9": {
            "0": "Muchy jadowite czynią cuchnącym i zakisłym olejek przyrządzającego pachnidła; tak waży ciężej niż mądrość i sława odrobina głupoty. ",
            "1": "Serce mądrego zmierza ku prawicy jego, ale serce głupiego ku stronie jego lewej. ",
            "2": "Po jakiejkolwiek też drodze postępuje głupi, nie staje mu rozumu, a rozpowiada wszystkim, że głupim jest. ",
            "3": "Jeżeliby gniew władcy powstał przeciw tobie, nie opuszczaj stanowiska twojego; bo uległość przytłumia grzechy wielkie. ",
            "4": "Jest zło, którem widział pod słońcem jako błąd, który wyszedł od władcy. ",
            "5": "Że umieszczana bywa głupota na wyżynach wielkich, gdy możni nisko zasiadają. ",
            "6": "Widziałem sługi na rumakach, a panów chodzących pieszo jako sługi na ziemi. ",
            "7": "Kto dół kopie może weń wpaść; a kto burzy mur, tego może żmija ukąsić. ",
            "8": "Kto kamienie wyłamuje może niemi się urazić; kto rozłupuje drwa może się niemi skaleczyć. ",
            "9": "Jeżeli stępiło się żelazo, a nie naostrzyłby ostrza jego, tedy musi siły natężyć; ale pożytek z naprawy pochodzi od mądrości. ",
            "10": "Jeżeli żmija kąsa ponieważ zaklętą nie była, tedy nie ma zaklinający pożytku. ",
            "11": "Wdzięczne są słowa z ust mędrca; ale wargi głupca pochłaniają go. ",
            "12": "Początek mowy ust jego - głupota, a koniec jego słów - szał złowrogi. ",
            "13": "A głupi mnoży tylko słowa, gdy przecież nie wie człowiek co będzie, a co się stanie po nim - któż mu to powie? ",
            "14": "Trud głupców nuży ich, choć nie zna nawet żaden drogi, która do miasta prowadzi. ",
            "15": "Biada ci, ziemio, której królem chłopiec, a której książęta od rana ucztują! ",
            "16": "Szczęsnaś ziemio, której król z rodu szlachetnych, a której książęta w właściwym czasie jadają, aby się posilić, a nie w opilstwie. ",
            "17": "Przez gnuśność zapada się powała, a przez opieszałość kapie w dom. ",
            "18": "Dla zabawy wyprawiają uczty, a wino rozwesela życie, a pieniądz pozwala na wszystko. ",
            "19": "Nawet w myśli swojej nie złorzecz królowi, a w komnatach twych sypialnych nie złorzecz możnemu; bo ptactwo pod niebem może wieść roznieść, a co oskrzydlone słowo rozgłosić. "
        },
        "10": {
            "0": "Puszczaj chleb twój na powierzchnię wód, gdyż po upływie wielu dni znów go odnajdziesz. ",
            "1": "Udzielaj cząstkę dla siedmiu a nawet dla ośmiu; bo niewiesz jaka niedola spadnie na ziemię. ",
            "2": "Gdy się chmury deszczem napełniają, spuszczają go wtedy na ziemię; a gdy pada drzewo na południu albo na północy - gdziekolwiek drzewo upadło tam zostanie. ",
            "3": "Kto dogląda wiatru, ten nie sieje, a kto przypatruje się chmurom, nie zbiera. ",
            "4": "Tak jak niewiesz jaką jest droga wiatru i jak zrastają się kości w żywocie brzemiennej, tak nie poznasz spraw Boga, który wszystko zdziałał. ",
            "5": "Zrana wysiewaj ziarno twoje, a ku wieczorowi nie opuszczaj ręki twojej; bo nie wiesz co się powiedzie, czy to, czy owo, albo czy będą oba zarówno dobre. ",
            "6": "Słodkiem zaprawdę jest światło, a przyjemnie oczom widzieć słońce. ",
            "7": "Ale choćby człowiek wiele lat przeżył, niechaj cieszy się w tych wszystkich, a pamięta na dni ciemności, że dużo ich będzie - wszystko co jeszcze przyjdzie jest marnością. ",
            "8": "Ciesz się, młodzieńcze, w młodości twojej, a bądź wesołej myśli w młodocianych dniach twoich, a chodź dokąd cię serce ciągnie i za widokiem oczu twoich, ale pamiętaj, że cię Bóg o to wszystko na sąd przywiedzie. ",
            "9": "A tak usuń zgryzotę z serca twego, a oddal cierpienie od ciała twojego; bo wiek dziecięcy i młodzieńczy marne są. "
        },
        "11": {
            "0": "Pamiętaj tedy o Stwórcy swoim w dniach młodzieńczych twoich, zanim nadejdą dni złowrogie, a zbliżą się lata, o których powiesz: nie mam upodobania w nich. ",
            "1": "Zanim jeszcze słońce się zaćmi i światło i księżyc i gwiazdy, a chmury po deszczu znów powrócą. ",
            "2": "W dzień gdy stróże domu dygocą, a mężowie dzielni się uginają; a młynarki próżnują, bo ich coraz mniej, a ściemniają się wyglądający z poza krat. ",
            "3": "I zawierają się drzwi ku ulicy, przy uciszającym się klekocie młyna, gdy się każdy zrywa na szczebiot ptaka, a wszystko co do śpiewu służy przytłumione jest. ",
            "4": "Gdy występuje obawa przed każdą wyżyną, a zjawiają się straszydła po drodze, a zakwita drzewo migdałowe, a ociężałą jest szarańcza, a żądza przemija. Bo idzie człowiek do wiecznego domu swojego, a krążą po ulicach żałobnicy. ",
            "5": "Zanim jeszcze sznur srebrny się zerwie, a złota czasza się stłucze, a wiadro nad zdrojem się rozsypie, a skruszy się koło nad studnią. ",
            "6": "A wróci proch do ziemi, zkąd powstał, a duch wróci do Boga, który go dał. ",
            "7": "O, marność nad marnościami! rzecze Kohelet, wszystko marność! ",
            "8": "Ponadto jednak, że był Kohelet mędrcem, nauczał jeszcze lud poznania, a rozważał i badał i układał przypowieści liczne. ",
            "9": "Starał się też Kohelet wynaleść orzeczenia wdzięczne, napisane z prostotą, słowa prawdziwe. ",
            "10": "Słowa mędrców podobne do ościeni i gwoździ wbitych - te, które od przedstawicieli zborów pochodzą - podane przez pasterza jednego. ",
            "11": "A dalej, synu mój, daj się ostrzedz! Tworzeniu ksiąg licznych niemasz końca, a badanie zbytnie utrudza ciało. ",
            "12": "Celem wszystkich słów, które tu słyszano jest: Boga się obawiaj, a przykazań jego przestrzegaj! bo na tem polega cały człowiek. ",
            "13": "Bo wszelki czyn przywiedzie Bóg na sąd, który przychodzi na wszystko co tajne, czy to dobre czy złe. "
        }
    },
    "meta": "Chapter-Verse",
    "work": "Ecclesiastes"
}